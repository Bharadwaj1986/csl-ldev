<L>533<pc>0077,b<k1>अङ्गविधि<k2>अङ्गविधि
अङ्गविधि¦ पु० अङ्गस्य प्रधानोपकारिणः विधिः विधानम् ।
गुणविध्यपरपर्य्याये विधिभेदे । तथाहि इष्टसाधनता-
कार्य्यत्वादिबोधकवाक्यं विधिः । स च प्रमाणान्तरैर-
प्राप्तस्यैव बोधकतयोत्पत्तिविधिः “विधिरत्यन्तमप्राप्तौ”
इत्युक्तेः । तथा च प्रमाणान्तराप्राप्तकर्म्मणि इष्टसाधनता-
कार्य्यतादिबोधकं वाक्यं प्राथमिकप्रवृत्तिजनकप्रतीतिजन-
कत्वात् उत्पत्तिविधिः । यत्र तु प्राप्तस्यैव कर्म्मणो-
ऽनुवादेन तस्य द्रव्यदेवतादौ इष्टसाधनतादिकं बोध्यते
सोऽयमङ्गविधिः सच स्वविषये प्राथमिकप्रवृत्तिजनकप्रतीति-
जनकत्वात् विधिरेव । किन्तु प्रधानविधिविधेयकर्म्मणो-
ऽङ्गबोधकतया अङ्गविधिरित्येव विशेषः यथा, अग्निहोत्रं
जृहोतीत्युत्पत्तिविधिवाक्येन प्राप्तस्याग्निहोत्रस्य गुण-
विधानाय प्रवृत्तं दध्ना जुहोतीति वाक्यं प्राप्ताग्नि-
होत्रानुवादेन दधिकरणत्वमात्रं बोधयत् दध्नि इष्ट
साधनताबोधनेन तत्र प्रवर्त्तयतीति दध्ना जुहोतीति वाक्यं
गुणविधिरङ्गविधिरिति च उच्यते । एवमन्यान्युदाहा-
र्य्याणि । तच्चाङ्गं क्वचित् कालः क्वचित् द्रव्यं क्वचित्
देवतादि इति नानाविधम् अतएवोक्तं “कार्म्मासन्निहितं
नैव बुद्धौ विपरिवर्त्तते । शब्दात्तु तदुपस्थानमुपादेये गुणो-
भवेदिति” भट्टैः । विवृतञ्चैतत् रघुनन्दनेन प्रमाणान्तरा-
सन्निहितं कर्म प्रथमं बुद्धौ न विषयीभवति प्राथमिकी
शब्दादेव तस्य कर्मण उपस्थितिरिति उपादेये विधेये
कर्म्मणि तिथ्यादिर्गुण इति” ।
<LEND>
