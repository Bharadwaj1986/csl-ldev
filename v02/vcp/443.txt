<L>443<pc>0068,b<k1>अघमर्षण<k2>अघमर्षण
अघमर्षण¦ न० अघं पापं मृष्यते उत्पन्नत्वेऽपि नाशनेन
<>कर्म्माक्षमत्वात् सह्यतेऽनेन मृष--ल्युट् ६ त० । उत्पन्न-
<>पाषनाशार्थं जप्ये मन्त्रभेदे तच्च द्रुपदादिवेत्यादि, ऋतञ्च
<>सत्यञ्चेत्यादि आपोहिष्ठेत्यादि सूक्तञ्च । तच्च अन्तर्जले
<>जप्यम् तत्फलञ्चोक्तं ब्राह्मणसर्वस्वे । यथा “बौधा-
<>यनः “ऋतञ्च सत्यञ्चाद्यघमर्षणम् त्रिरन्तर्जले जपन्
<>सर्वस्मात् पापात् प्रमुच्यते” । योगियाज्ञवल्क्यः “हत्वा
<>लोकानिमांस्त्रीन् हि त्रिः पठेदघमर्षणम् । यथाश्वमेधा-
<>बभृथमेवं तन्मनुरब्रवीत्” इति । हारीतः “पातकोपपा-
<>तकमहापातकानामेकतमसन्निपातेऽघमर्षणमेव जपेत्” इति ।
<>बृहद्विष्णुः “यथाश्वमेधः क्रतुराट् सर्वपापापनोदनः ।
<>तथाघमर्षणं सूक्तं सर्वपापप्रणाशनम्” इति । योगियाज्ञ-
<>वल्क्यः “स्नानमब्दैवतैर्मन्त्रैर्मार्जनं प्राणसंयमः । अघ-
<>मर्षणसूक्तेन अश्वमेधावभृत्समम्” इति । शङ्खः “जलनि-
<>मग्नः प्राणान् संयम्य त्रिरावृत्ताघमर्षणसूक्तेन स्नायात्
<>नास्त्यघमर्षणात् परमन्तर्ज्जले” इति । गौतमः
<>“अन्तर्जलेऽघमर्षणं त्रिरावर्त्तयन् सर्वपापेभ्यो मुच्यते” इति ।
<>अत्रिः “अपि चाप्सु निमज्जित्वा त्रिः पठेदघमर्षणम् ।
<>यथाश्वमेधावभृथं तथैतन्मनुरब्रवीत्” इति । वशिष्ठः “अपि
<>चाप्सु निमज्जानः त्रिः पठेदघमर्षणम् । यथाश्वमेधा-
<>वभृथं तादृशं मनुरब्रवीत्” इति । आपस्तम्बः “अपि
<>चाप्सु निमज्जित्वा त्रिः पठेदघमर्षणम्” । यथाश्व-
<>मेधयज्ञो हि मनुस्तादृशमाह तत्” इति । बौधायनः
<>“त्रिरात्रं चाप्युपवसन् त्रिरह्नाभ्युपयन्नपः । प्राणानम्बुनि
<>संयम्य त्रिः पठेदघमर्षणम् । “यथाश्वमेधावभृथ-
<>मेवं तन्मनुरब्रवीत्” इति । योगियाज्ञवल्क्यः “त्र्यहं
<>चोपवसेद् यस्तु त्रिरह्नोभ्युपयन्नपः । मुच्यते पातकैः
<>सर्वैः जप्त्वा त्रिरघमर्षणम्” इति । रहस्ये बृहन्मनुः
<>“मातरं भगिनीं गत्वा मातृस्वसारं स्नुषां सखीं सना-
<>भ्याञ्च अगम्यागमनं कृत्वा अघमर्षणम् अन्तर्जले त्रिरा-
<>वर्त्य एतस्मात् पापात् पूतो भवतीति” । तथा “गुरुतल्पगमनं
<>कृत्वा अघमर्षणमन्तर्ज्जले त्रिरावर्त्य एतस्मात् पापात् पूतो
[Page0069-a+ 38]
<>भवतीति” । अत्र पापगौरवमाकलय्य संयतेन मास्येकं यावत्
<>जलमवगाह्याघमर्षणसूक्तं त्रिरावर्त्य स्नातव्यम् । तथा च
<>लघुयमः “महापातककर्त्तारश्चत्वारश्च विशेषतः । अग्निं
<>प्रविश्य शुद्ध्यन्ति स्नात्वा वाघ इति क्रतौ । रहस्यकरणे चैव
<>मासमभ्यस्य पौरुषम् । अघमर्षणञ्च वा सूक्तं शुध्येच्चान्त-
<>र्जलेस्थितः” इति । बृहद्यमः “अथ ब्रह्महत्यां कृत्वा प्राचीं
<>वा उदीचीं वा दिशमुपनिष्क्रम्य प्रभूतेनेन्धनेनाग्निं प्रज्वा-
<>ल्याघमर्षणं चाष्टसहस्रमावर्त्य जुहुयात् तस्मात् पापात् पूतो
<>भवतीति” । हारीतश्च “अन्तर्ज्जले त्रिरावर्त्य मुच्यते
<>ब्रह्महत्ययेति” । वृद्धापस्तम्बः “अकार्य्यकरणे चैव अभ-
<>क्ष्यस्य च भक्षणे । अघमर्षणसूक्तेन पीत्वापः शुध्यते नरः” ।
<>वशिष्ठः “मनसा पापं कृत्वा अघमर्षणं जपेत्” इति ।
<>वृद्धापस्तम्बः “क्षत्रियागमने वैश्यागमने चैव तापसीम् ।
<>त्रिरावर्त्य विशुद्धः स्यात् शूद्रागाम्यघमर्षणम्” इति ।
<>तापसीमिति तापसीम् ऋचमित्यर्थः शङ्खलिखितौ
<>“ब्रह्महा “त्रिरात्रोपोषितोऽन्तर्जलेऽघमर्षणं त्रिरावर्त्त-
<>येत्” इति । याज्ञवल्क्यः त्रिरात्रोपोषितोजप्त्वा
<>ब्रह्महा त्वघमर्षणम् । अन्तर्जले विशुद्ध्येत्तु दत्त्वा गान्तु
<>पयस्विनीम्” इति । प्रकाशविषये बौधायनः “तीर्थं गत्वा
<>ततः शुचिरात्मा उदकान्ते स्थण्डिले उद्धृत्य सकृच्छिन्नवाससा
<>सकृत् पूर्णेन पाणिना आदित्याभिमुखः अघमर्षणमध्याय-
<>मधीयीत इति” ।
<>षडङ्गन्यासं कृत्वा वामहस्ते जलं निधाय दक्षिणहस्तेन
<>जलमाच्छाद्य हं यं रं लं वं इति त्रिरभिमन्त्र्य मूलमु-
<>च्चरन् गलितोदकविन्दु भिस्तत्वमुद्रया सप्तधा मूर्द्धानमभ्युक्ष्य
<>शेषजलं दक्षिणहस्ते समादाय तेजोरूपं ध्यात्वा इडयाकृष्य
<>देहान्तःपापं प्रक्षाल्य कृष्णवर्णं तज्जलं ध्यात्वा पिङ्गलया
<>विरेच्य पुरः कल्पितवज्रशिलायां फडिति मन्त्रेण पाप-
<>पुरुषस्वरूपं तज्जलं निःक्षिपेदित्यघर्षणम् इति तन्त्र-
<>सारे तान्त्रिकाघमर्षणमुक्तम् तत्प्रमाणं तु तत्रैवावगम्यम् ।
<LEND>
