<L>2363<pc>0208,b<k1>अन्ध<k2>अन्ध
अन्ध¦ त्रि० अन्ध--अच् । नेत्रद्वयशून्ये एकचक्षुर्हीने तु नास्य
प्रयोगः अनुपहतनेत्रान्तरेण तस्य दर्शनसम्भवात् । अन्धश्च
द्विविधः जन्मान्धः, उत्पत्तौ नेत्रद्वयवानपि रोगादिना
उपहतनेत्रद्वयश्च उभयत्रैव तत्प्रयोगात् । “जडमूकान्ध-
बधिरानिति” “उन्मत्तोऽन्धश्च वर्ज्याः स्युरिति” च मनुः ।
“इहैवास्ते तु सा लोके गौरन्धेवैकवेश्मनीति” “अनंशौ
क्लीवपतितौ जात्यन्धबधिरौ” तथेति स्मृत्यन्तरम् “अन्धो-
गगनं न पश्यतीति” व्यु० गदा० “वृद्धोऽन्धः पतिरेष
मञ्चकगत” इति सा० द० । चक्षुःसत्त्वेऽपि आलोकादि
सहकारिकारणान्तराभावेन दृष्टिराहित्येऽपि अस्य प्रयोगः ।
यथा “दिवान्धाः प्राणिनः केचिद्रात्रावन्धास्तथा परे ।
केचिद्दिवा तथा रात्रौ प्राणिनस्तुल्यदृष्टय” इति देवी० ।
तत्र पेचकानां दर्शने आलोकाभावस्यैव सहकारितया
तेषां दिवान्धत्वम् । कपोतादीनां तु सूर्य्यालोकाभावे-
ऽपि दीपाद्यालोकान्तरसद्भावे रात्रावन्धता । मनुष्याणान्तु
दिवा सूर्य्यालोकात्, रात्रौ दीपाद्यालोकात् उभयत्र
दृष्टिमत्त्वान्नान्धत्वम् । विवेकज्ञानशून्ये “क्रोधान्धस्तस्य
तस्य स्वयमिह भवितेति” वेणो० “नैवान्यत्र मदान्धसिन्दूर-
घटेति” गङ्गास्तोत्रम् । “स्मरान्धा गाढतारुण्या समस्त-
रतकोविदेति” सा० द० “अज्ञानतिमिरान्धस्येति” गुरु-
नतिः । परिव्राजकभेदे, तस्य “सचक्षुरचक्षुरिव सकर्ण्णः
अकर्ण्ण इवे” त्यादि श्रुत्या वाह्यवस्तुदर्शनशून्यचक्षुःशून्य-
त्वोक्तेरन्धत्वम् अतएव “तिष्ठतोव्रजतोवापि यस्य चक्षुर्न दूर-
गम् । चतुष्पदां भुवं मुक्त्वा, परिव्राडन्ध उच्यते” इत्यनेन
तस्यान्धत्वं परिभाषितम् । नष्टद्रवलाभालाभोपयोगितया
ज्योतिषपरिभाषिते राशिभेदे च । “मेषो वृषो मृगेन्द्रश्च
दिवान्धाः परिकीर्त्तिताः । नृयुक्कर्कटकन्याश्च रात्रावन्धाः
प्रकीर्त्तिता” इति तथा च मेषादिषु दिवा नष्टद्रव्यस्य
लाभः तत्र ग्रहीतुश्चौरस्य दिवान्धत्वात् । मिथुनादिषु तु
रात्रौ नष्टद्रव्यस्य लाभः तत्र ग्रहीतुश्चौरस्य रात्रावन्धत्वात्
[Page0209-a+ 38]
अन्यत्र नष्टस्य न लाभ इत्येतत्परतया तत्रान्धत्वम्
भाक्तम् । अन्धयतीत्यन्धम् अन्ध--चु० प्रेरणे णिच्--अच्,
अन्ध--करणे अच् वा । तमसि अन्धकारे “अन्धं तमस्ते
प्रविशन्ति ये के चात्महनोजना इति” श्रुतिः । यथार्थ
ज्ञानावरके वेदान्तिमतसिद्धे अज्ञाने च “आसीदिदं
तमोभूतमिति” मनौ “तमसावृततत्त्वेनेति” “तमसै
वावृतं तत्त्वं नानुपश्यति मूढघीरिति” च पुराणे तमः-
शब्देनाज्ञानस्यैवाभिधानात्तथात्वम् । जले न० मेदि० ।
तस्य मनुष्याणामन्धकारित्वात्तथात्वम् तेषां हि जलमध्ये
उन्मीलितनेत्राणामपि न दर्शनमित्यनुभवसिद्धम् ।
<LEND>
