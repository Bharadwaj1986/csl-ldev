<L>1267<pc>0127,a<k1>अधिकार<k2>अधिकार
अधिकार¦ पु० अधि + कृ--घञ् । आरम्भे, यथेष्टं क्रयविक्रया
<>दिकर्तृत्वसम्पादके स्वामित्वे, “अधिकारः फले स्वाम्यमधि-
<>कारी प्रभुर्भवेदिति” मीमांसोक्ते विहितकर्म्मफलस्वामित्वे,
<>विनियोज्यपुरुषस्य सम्बन्धे, यथा याजनादिकर्मणि ब्राह्म-
<>णादेः, राज्ञां प्रजापालनादौ, वैश्यस्य कृष्यादौ, शूद्रस्य
<>द्विजसेवायाम्, “नैमित्तिकोऽयं प्रायश्चित्ताधिकार” इति
<>मिताक्षरा । स्वामित्वे--“सर्व्वे स्युरधिकारण” इति स्मृतिः ।
<>तत्र च वैदिकादिकर्मसु कर्त्तव्यताज्ञानाधीनप्रवृत्तिहेतुरधि-
<>कारः । यया याजनादौ ब्राह्मणस्येत्यादि । शूद्रस्य नाध्य-
<>यनादिष्वधिकारः यथोक्तं “निषेकादिश्मशानान्तो यस्य वेदो-
<>दितो विधिः । तस्य शास्त्रेऽधिकारोऽस्मिन्नान्यस्यैव कदाचनेति”
<>मनुना । न केवलम् अध्ययने शूद्राणामधिकारः यागा-
<>दावप्यनधिकारः यथोक्तं जैभिनीयसूत्रभाष्यादौ । “चातु-
<>र्वर्ण्यमविशेषात्” इत्याशङ्क्य “निर्द्देशाद्वा त्रयाणां स्याद-
<>ग्न्याधेये ह्यसम्बन्धः क्रतुषु ब्राह्मणश्रुतिरित्यात्रेय” इति ।
<>“वाशब्दः पक्षं व्यावर्त्तयति, “त्रयाणाम्” अधिकारः
<>स्यात् कुतः? अग्न्याधेये निर्देशात् अग्न्याधेये त्रयाणां
<>निर्द्देशो भवति, “वसन्ते ब्राह्मणोऽग्निमादधीत, ग्रीष्मे
<>राजन्यः, शरदि वैश्यः” इति शूद्रस्य आधाने श्रुतिर्नास्ति
<>इत्यनग्निः शूद्रः असमर्थोऽग्निहोत्रादि निर्वत्तयितुम् ।
[Page0127-b+ 38]
<>तस्मात् “अग्निहोत्रं जुहुयात् स्वर्गकामः” इत्येवमादिषु
<>शूद्रस्य प्राषिका श्रुतिर्नास्ति । ब्राह्मणादीन् एवाधिकृत्य
<>सा प्रवर्त्तते, ते हि समर्था अग्निमत्त्वात्, आहवनीयादयो
<>न शृद्रस्य, अविधानात्, संस्कारशब्दत्वाच्च आहवनीया-
<>दीनाम् । तस्मात् अनधिकृतोऽग्निहोत्रादिषु शूद्रः इत्या-
<>त्रेयः मन्यते स्म” इति भा० । तथा कर्मप्रतिपादक सर्वशास्त्र
<>विहितकर्मसु मनुष्याणामेवाधिकारः न तिरश्चां न वा
<>देवादीनां यथोक्तं तत्रैव “फलार्थत्वात् कर्मणः शास्त्रं सर्वा-
<>धिकारं स्यात्” इत्याशङ्क्य “कर्त्तुर्वा श्रुतिसंयोगाद्विधिः
<>कात्स्न्येर्न गम्यते” इति सू० “वाशब्दः पक्षं व्यावर्त्तयति ।
<>न चैतदस्ति तिर्यगादीनामपि अधिकारः इति । कस्य
<>तर्हि? । यः समर्थः कृत्स्नं कर्म अभिनिर्वर्त्तयितुम् । न
<>चैते, शक्नवन्ति तिर्यागादयः कृत्स्नं कर्म्माभिनिर्वर्त्तयितुम्,
<>तस्मात् एषां न सुखस्याभ्युपायः कर्म, कथं यो न शक्यते
<>कर्त्तुम्, सोऽभ्युपायः स्यात्? इति । न देवानां, देवता-
<>न्तराभावात् न हि आत्मानम् उदिश्य त्यागः सम्भवति,
<>त्याग एवासौ न स्यात्, न ऋषीणाम्, आर्षेयाभावात्
<>न भृग्वादयो भृग्वादिभिः सगोत्रा भवन्ति, न चैषां
<>सामर्थ्यं प्रत्यक्षम् । “अपि च तिर्य्यञ्चो न कालान्तर-
<>फलेन अर्थिनः, आसन्नं हि कामयन्ते । “ननु च
<>उक्तं, कालान्तरफलार्थिनः तिरश्चः पश्यामः, शुनः
<>श्येनांश्चतुर्द्दश्याम् अष्टमम्यां च उपवसतःः” इति उच्यते
<>न जन्मान्तरफलार्थिन उपवसन्ति । “कथं अवगम्यते?
<>वेदाध्ययनाभावात्, ये वेदमधीयते ते एतद्विदुः, “इदं
<>कर्म कृत्वा, इदं फलममुत्र प्राप्नोति इति” न चैते वेद-
<>मधीयते, नापि स्मृतिशास्त्राणि, नाप्यन्येभ्यः अवगच्छन्ति,
<>तस्मात् न विदन्ति धर्मम् । अविद्वांसः कथम् अनुति-
<>ष्ठेयुः, तस्मात् न धर्म्माय उपवसन्ति इति । किमर्थश्च
<>तर्ह्येषाम् उपवासः? । उच्यते, रोगात् अरुचिरे-
<>षाम् । कथं पुनर्नियते काले रोगो भवति? । उच्यते
<>नियतकाला अपि रोगा भवन्ति यथा तृतीयकाश्चातुर्थका-
<>श्चेति । तस्मात् मनुष्याणाम् अधिकारः इति । न च
<>तिरश्चां द्रव्यपरिग्रहः, न हि एते द्रव्यं स्वेच्छया उप-
<>युञ्जना दृश्यन्ते, तस्मात् अनीशाना धनस्य । यत्तु, देव-
<>ग्रामो हस्तिग्रामः इति, उपचारमात्नं तत् । तस्मात्
<>अपि न तिरश्चाम् अधिकारः इति । यानि पुन-
<>र्लिङ्गानि, “देवा वै सत्रमासत” इत्येवमादीनि, अर्थबादाः
<>ते विधिप्ररोचनार्थाः । विद्यते हि विधिरन्यः तेषु सर्वेषु,
[Page0128-a+ 38]
<>न च विधेर्विषिनैक्यवाक्यभावो भवति, वचनव्यक्तिभेदात् ।
<>स्तुतिस्तु सा, इत्थं नाम सत्राणि आसितव्यानि, यत्
<>कृतकृत्या अपि आसते देवाः, आसन्नचेतना अपि तिर्यञ्चः,
<>अचेतना अपि वनस्पतयः, किमङ्ग पुनर्विद्वांसो मनुष्या”
<>इति भा० । ब्रह्मविद्यायान्तु सर्वेषां देवादीनामधिकार
<>इति “तदुपर्य्यपि वादरायणः सम्भवात्” इति शा० सूत्रेण
<>व्यवस्थापितं, व्याख्यातञ्चैतत् शाङ्कराचार्य्येण यथा “वाढं
<>मनुष्यानधिकारोतु शास्त्रं न तु मनुष्यानेवेतीह ब्रह्मविज्ञाने
<>नियमोऽस्ति तेषां मनुष्याणामुपरिष्टात् ये देवादयस्तान-
<>प्यधिकरोति शास्त्रमिति वादरायण आचार्य्यो मन्यते
<>कस्मात्? सम्भवात् । सम्भवति हि तेषामप्यर्थितत्वाद्यधि-
<>कारकारणम् । तत्रार्थित्वं तावत् मोक्षविषयं देवादीना-
<>मपि, सम्भवति विकारविषयविभूत्यनित्यतालोचनादिनिमि-
<>त्तम् । तथा सामर्थ्यमपि तेषां सम्भवति मन्त्रार्थवादेति-
<>हासपुराणलोकेभ्यो विग्रहवत्त्वाद्यवगमात् । नच तेषां
<>कश्चित् प्रतिषेधोऽस्ति । नचोपनयनादिशास्त्रेणैषामधिकारो
<>निवर्त्तितः उपनयनस्य वेदाध्ययनार्थ त्वात् तेषाञ्च स्वयं-
<>प्रतिभातवेदत्वात् । अपि चैषां विद्याग्रहणार्थं ब्रह्म-
<>चर्य्यादि दर्शयति “एकशतं ह वै वर्षाणि मघवान् प्रजापतौ
<>ब्रह्मचर्य्यमुवास” “भृगुर्वै वारुणिर्वरुणं पितरमुपससाद
<>अधीहि भगवो! ब्रह्मेत्यादि” । यदपि कर्मस्वनधिकारकारण-
<>मुक्तम्, न देवानां, देवतान्तराभावात् । न ऋषीणामा-
<>र्षेयान्तराभावादिति । न तद्विद्याखस्ति न हीन्द्रादीनां
<>विद्यास्वधिक्रियमाणानामिन्द्राद्युद्देशेन किञ्चित् कृत्यमस्ति
<>न च भृग्वादीनां भृग्वादिसगोत्रतया । तस्माद्देवादीना-
<>मपि विद्यास्वधिकारः केन वार्य्येत? इति” । ततश्च
<>विद्वत्त्व कर्मफलार्थित्व--तत्तत्कर्मकरणसमर्थत्वापर्य्युदस्तत्वानि
<>अधिकारप्रयोजकानीति सिद्धम् तत्रापि विधानेन सर्व-
<>कर्मत्यागरूपे सन्न्यासे विप्रस्यैवाधिकार इति सर्ववादि-
<>सम्मतम् द्विजमात्राणामधिकार इति केषाञ्चिन्मतम् ।
<>अधिकमाकरे दृश्यम् । क्वचिच्चाधिकृतस्याधिकारः ।
<>यथा दर्शाद्यधिकृतस्य प्रयाजादिष्वधिकारः “प्रधा-
<>नाधिकारो अङ्गाधिकारी भवतीति” न्यायात् । “ताम्बू-
<>लाधिकारो दत्त इति” हितो० । “हृताधिकारां
<>मलिनामिति” स्मृतिः । कर्मणि घञ् । “कर्त्तव्ये
<>“स्वाधिकारे प्रमत्त” इति मेघ० । प्रकरणे, व्याकरण-
<>शास्त्रे पूर्बसूत्रोपात्तपदादेरुत्तरत्र सूत्रेषु अनुवर्त्तने ।
<>“अधिकारोऽयम् आ पञ्चमाध्यायसमाप्तेरिति” सि० कौ० ।
[Page0128-b+ 38]
<>तत्राधिकारश्च प्रत्ययादिकर्म्माद्यर्थमुत्तरोत्तरसूत्रेषु पूर्व्व-
<>सूत्रोपात्तशब्दस्यानुवर्त्तनम् । यथा “प्रत्ययः, परश्च”
<>इति सूत्रोपात्तप्रत्ययपरशब्दयोः आ पञ्चमाध्यायसमाप्तेः
<>सर्व्वत्र सूत्रेषु अनुवर्त्तनम् । स चाधिकारः त्रिविधः
<>“सिंहावलोकितं चैव मण्डूकप्लुतमेव च । गङ्गाप्रवाहव-
<>च्चापि अधिकारस्त्रिधा मत” इत्युक्तभेदत्रयात् ।
<>तदुदाहरणन्तु व्याकरणेऽवगम्यम् । नियोज्यतया विषयी-
<>करणे, “सर्व्वाधिकारं शास्त्रमिति” जै० सू० । तदभिप्रायेण
<>“वाढं मनुष्यानधिकारोतु शास्त्र” मिति मनुष्याधिकार
<>त्वाच्छास्त्रस्येति” च श० भा० । सर्वमधिकरोति कर्म्मण्युप-
<>पदे अण् एवमेव मनुष्याधिकारत्वादित्यत्रापि
<LEND>
