<L>816<pc>0096,a<k1>अणीमाण्डव्य<k2>अणीमाण्डव्य
अणीमाण्डव्य¦ पु० अणी शूलाग्रं तच्चिह्नितः माण्डव्यः ।
तन्नामके मुनिभेदे । तस्य तत्प्रोतत्वकथा भार० आ० प० ।
“बभूव ब्राह्मणः कश्चिन्माण्डव्य इति विश्रुतः । धृतिमान्
सर्व्वधर्म्मज्ञः सत्ये तपसि च स्थितः ॥ स आश्रमपदद्वारि
वृक्षमूले महातपाः । ऊर्द्ध्वबाहुर्म्महायोगी तस्थौ मौन-
ब्रतान्वितः ॥ तस्य कालेन महता तस्मिंस्तपसि वर्त्ततः ।
तमाश्रमपदं प्राप्रा दस्यवो लोप्त्रहारिणः ॥ अनुसार्य्य-
माणा बहुभी रक्षिभिर्भरतर्षभ! । ते तस्यावसथे लोप्त्रं
दस्यवः कुरुसत्तम! । निधाय च भयाल्लीनास्तत्रैवानागते
बले ॥ तेषु लीनेष्वथो शीघ्रं ततस्तद्रक्षिणां बलम् ।
आजगाम ततोऽपश्यंस्तमृषिं तस्करानुगाः । तमपृच्छं
स्वतो राजंस्तथावृत्तं तपोधनम् । कतमेन पथा याता
दस्यवो द्विजसत्तम! । तेन गच्छामहे ब्रह्मन्! पथा शीघ्रतरं
वयम् ॥ तथा तु रक्षिणां तेषां ब्रुवतां स तपोधनः । न
किञ्चिद्वचनं राजन्नब्रवीत् साध्वसाधु वा ॥ ततस्ते राज-
पुरुषा विचिन्वानास्तमाश्रमम् । ददृशुस्तत्र लीनास्तांश्चौरां
स्तद्द्रव्यमेव च ॥ ततः शङ्का समभवद्रक्षिणां तं मुनिं प्रति ।
[Page0096-b+ 38]
संयम्यैनं ततो राज्ञे दस्यूंश्चैव न्यवेदयन् ॥ तं राजा सह
तैश्चौरैरन्वशाद्बध्यतामिति । स रक्षिभिस्तैरज्ञातः शूले
प्रोतो महायशाः ॥ ततस्ते शूल आरोप्य तं मुनिं रक्षिण
स्तदा । प्रतिजग्मुर्महीपालं धनान्यादाय तान्यथ ॥
शूलस्थः स तु धर्म्मात्मा कालेन महता ततः । निराहारो
ऽपि विप्रर्षिर्म्मरणं नाभ्यपद्यत । धारयामास च प्राणा-
नृषींश्च समुपानयत् ॥ शूलाग्रे तप्यमानेन तपस्तेन महा-
त्मना । सन्तापं परमं जग्मुर्म्मुनयस्तपसान्विताः ॥ ते
रात्रौ शकुना भूत्वा सन्निपत्य तु भारत! । दर्शयन्तो
यथाशक्ति तमपृच्छन् द्विजोत्तमम् ॥ श्रोतुमिच्छामहे
ब्रह्मन्! किं पापं कृतवानसि । येनेह समनुप्राप्तं शूले
दुःखभयं महत् ॥ वैशम्पायन उवाच । ततः स मुनि-
शार्दूलस्तानुवाच तपोधनान् । दोषतः कं गमिष्यामि
न हि मेऽन्योऽपराध्यति ॥ तं दृष्ट्वा रक्षिणस्तत्र तथा
बहुतिथेऽहनि । न्यवेदयंस्तथा राज्ञे यथावृत्तं नराधिप! ॥
श्रुत्वा च वचनं तेषां निश्चित्य सह बन्धुभिः । प्रसाद-
यामास तदा शूलस्थमृषिसत्तमम् ॥ राजोवाच । यन्मयाप-
कृतं मोहादज्ञानादृषिसत्तम! । प्रसादये त्वां तत्राहं न मे
त्वं क्रोद्धुमर्हसि ॥ एवमुक्तस्ततो राज्ञा प्रसादमकरोन्मुनिः ।
कृतप्रसादं राजा तं ततः समवतारयत् ॥ अवतार्य्य च
शूलाग्रात्तच्छूलं निश्चकर्ष ह । अशक्नुवंश्च निष्क्रष्टुं शूलं
मूले स चिच्छिदे ॥ स तथान्तर्गतेनैव शूलेन व्यचरन्मुनिः ।
तेनातितपसा लोकान् विजिग्ये दुर्लभान् परैः । अणी-
माण्डव्य इति च ततो लोकेषु गीयते” इति ॥
<LEND>
