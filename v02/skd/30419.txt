<L>30419<pc>4-223<k1>लिपिः<k2>लिपिः
लिपिः¦, स्त्री, (लिप + “इगुपधात् कित् ।” उणा०
४ । ११९ । इति इन् । सच कित् ।) लिखित-
वर्णम् । तत्पर्य्यायः । लिखितम् २ अक्षरसंस्था-
नम् ३ लिबिः ४ । इत्यमरः ॥ लिखनम् ५ लेख-
नम् ६ अक्षरविन्यासः ७ लिपी ८ लिबी ९ ।
इति तट्टीका ॥ अक्षररचना १० । इति जटा-
धरः ॥ लिपिका ११ । इति शब्दरत्नावली ॥
(यथा, नैषधे । १ । १५ ।
“अयं दरिद्रो भवितेति वैधसीं
लिपिं ललाटेऽर्थिजनस्य जाग्रतीम् ।
मृषा न चक्रेऽल्पितकल्पपादपः
प्रणीय दारिद्रदरिद्रतां नृपः ॥”
अस्याः पञ्चविधत्वं यथा, वाराहीतन्त्रे ।
“मुद्रालिपिः शिल्पलिपिर्लिपिर्लेखनिसम्भवा ।
गुण्डिकाघुणसम्भूता लिपयः पञ्चधा स्मृताः ॥”)
लिखितपुस्तकादि । इति केचिदिति भरतः ॥
<LEND>
