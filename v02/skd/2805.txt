<L>2805<pc>1-144<k1>अश्लेषा<k2>अश्लेषा
अश्लेषा¦, स्त्री, (नास्ति श्लेषो यस्याम् ।) अश्वि-
न्यादिसप्तविंशतिनक्षत्रान्तर्गतनवमनक्षत्रं । अस्य
रूपं । चक्राकृतिषड्नक्षत्रात्मकं । इति दीपिका ॥
तस्याधिदेवता सर्पः ॥ यथा । अश्वि-यम दहन-
कमलज-शशि-शूलभृददिति-जीव-फणि-पितरः ।
इत्यादि ज्योतिस्तत्त्वं ॥ सा केतुग्रहस्य जन्मनक्षत्रं ।
यथा, --
“विशाखानलतोयानि वैष्णवं भगदैवतं ।
पुष्या पौष्णं यमः सर्पो जन्मभान्यर्कतः क्रमात्” ॥
इति दीपिका ॥ सा च अधोमुखगणः । यथा, --
“अश्लेषवह्नियमपित्र्यविशाखयुक्तं
पूर्व्वात्रयं शतभिषा च नवाप्युडूनि ।
एतान्यधोमुखगणानि शिवानि नित्यं
विद्यार्घ्यभूमिखननेषु च शोभितानि” ॥
इति ज्योतिस्तत्त्वं ॥ * ॥ तस्या मस्तकोपरि उदये
रात्रिलग्ननिरूपणं यथा, --
“मौलिगे भुजगभे श्वपुच्छके
भङ्गुराकृतिनि सप्ततारके ।
मारकेलिरसिके तुलोदयात्
निर्ययुर्ज्जलधिखाक्षिलिप्तिकाः” ॥ ३ । २४ ।
इति कालिदासकृतरात्रिलग्ननिरूपणं ॥ तत्र
जातफलं ॥
“वृथाटनः स्यादतिदुष्टचेताः
कष्टप्रदश्चापि वृथा जनानां ।
सर्पे सदर्पो हि शठार्पितार्थः
कन्दर्पसन्तप्तमना मनुष्यः” ॥
इति कोष्ठीप्रदीपः ॥
<LEND>
