<L>40413<pc>5-431<k1>स्खलनं<k2>स्खलनं
स्खलनं¦, क्ली, (स्खल + ल्युट् ।) पतनम् । तत्-
पर्य्यायः । रिङ्गणम् २ । इत्यमरः । १ । ७ । ३६ ॥
रिङ्खणम् ३ । इति हेमचन्द्रः ॥ (यथा, सुश्रुते ।
४ । २४ ।
“श्रमस्खलनदोषघ्नं स्थविरे च प्रशस्यते ।
सत्त्वोत्साहबलस्थैर्य्यधैर्य्यवीर्य्यविवर्द्धनम् ॥”
अभिघातः । इति मल्लिनाथः ॥ यथा, माघे ।
९ । ५२ ।
“निजपाणिपल्लवतलस्खलना-
दभिनासिकाविवरमुत्पतितैः ।
अपरा परीक्ष्य शनकैर्मुमुदे
मुखवासमास्य कमलश्वसनैः ॥”
उच्चारणम् । यथा, साहित्यदर्पणे । ३ । २१९ ।
“उत्स्वप्नायितभोगाङ्कगोत्रस्खलनसम्भवा ॥”
तथाच भागवते । ५ । ३ । १२ ।
“अथ कथञ्चित् स्खलनक्षुत्पतनजृम्भनदुरवस्था-
नादिषु विवशानां नः स्मरणाय ज्वरमरण-
दशायामपि सकलकश्मलनिरसनानि तव गुण-
कृतनामधेयानि वचनगोचराणि भवन्तु ॥”)
<LEND>
