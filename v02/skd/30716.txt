<L>30716<pc>4-240<k1>वंशः<k2>वंशः
वंशः¦, पुं, (वमति उद्गिरति पुरुषान् वन्यते इति
वा । टु वम उद्गिरणे इति धातोर्यद्वा वन शब्दे
इति धातोर्बाहुलकात् शः । यद्बा, वष्टि
उश्यते इति वा । वशंकान्तौ + अच् घञ् वा ।
ततो नुम् ।) पुत्त्रपौत्त्रादिः । तत्पर्य्यायः ।
सन्ततिः २ गोत्रम् ३ जननम् ४ कुलम् ५
अभिजनः ६ अन्वयः ७ अन्ववायः ८ सन्तानः
९ । इत्यमरः । २ । ७ । १ ॥ निघनम् १०
जातिः ११ । इति जटाधरः ॥ कुलञ्च विद्यया
जन्मना वा प्राणिनामेकलक्षणः सन्तानो वंश
इति जयादित्यः । धनेन विद्यया वा ख्यातस्या-
पत्यधारा वंश इति सुभूः । वमति उद्गिरति
पूर्व्वपुरुषान् वंशः नाम्नीति शः । इत्यमर-
टीकायां भरतः ॥ * ॥ (यथा, रघुः । १ । २ ।
“क्व भूर्य्यप्रभवो वंशः क्व चाल्पविषया मतिः ।
तितीर्षुर्दुस्तरं मोहादुडुपेनास्मि सागरम् ॥”
पुत्त्रः । यथा, भागवते । ९ । २ । १७ ।
“नृपस्य वंशः सुमतिर्भूतज्योतिस्ततो वसुः ॥”)
तृणजातिविशेषः । वाँश इति भाषा । तत्-
पर्य्यायः । त्वक्सारः २ कर्म्मारः ३ त्वचिसारः ४
तृणध्वजः ५ शतपर्व्वा ६ यवफलः ७ वेणुः ८
मस्करः ९ तेजनः १० । इत्यमरः । २ । ४ ।
६० ॥ किष्कुपर्व्वा ११ । इति जटाधरः ॥
वम्भः १२ । इति शब्दरत्नावली ॥ तृणकेतुकः १३
कण्टालुः १४ कण्टकी १५ महाबलः १६ दृढ-
ग्रन्थिः १७ दृढपत्रः १८ धनुर्द्रुमः १९ धानुष्यः २०
दृढकाण्डः २१ ॥ (यथा, ऋतुसंहारे । १ । २५ ।
“ध्वनति पवनविद्धः पर्व्वतानां दरीषु
स्फुटति पटुनिनादः शुष्कवंशस्थलीषु ।
प्रसरति तृणमध्ये लब्धवृद्धिः क्षणेन
क्षपयति मृगयूथं प्राप्तलग्नो दवाग्निः ॥”)
अस्य गुणाः । अम्लत्वम् । कषायत्वम् ।
किञ्चित्तिक्तत्वम् । शीतलत्वम् । मूत्रकृच्छ्र-
प्रमेहार्शःपित्तदाहास्रनाशित्वञ्च । इति राज-
निर्घण्टः ॥ * ॥ अपि च ।
“वंशः सरो हिमः स्वादुः कषायो वस्ति-
शोधनः ।
छेदनः कफपित्तघ्नः कुष्ठास्रव्रणशोथजित् ॥ * ॥
तत्करीरः कटुः पाके रसे रूक्षो गुरुः सरः ।
कषायः कफकृत् स्वादुर्व्विदाही वातपित्तलः ॥
तद्यवास्तु सरा रूक्षाः कषायाः कटुपाकिनः ।
वातपित्तकरा उष्णा बद्धमूत्राः कफापहाः ॥”
इति भावप्रकाशः ॥ * ॥
(गृहोर्द्धकाष्ठम् । यथा, --
“वंशः पृष्ठास्थ्नि गेहोर्द्ध्वकाष्ठे वेणौ गणे कुले ॥”
इति रघुटीकायां मल्लिनाथधृतकेशवः । ७ । ३९ ॥)
पृष्ठावयवः । पिठेर दोडा इति भाषा ॥ (यथा,
भागवते । ११ । ८ । ३३ ।
“यदस्थिभिर्निर्म्मितवंशवंश्य-
स्थूनं त्वचा रोमनखैः पिनद्धम् ॥”)
[Page4-240-c+ 52]
वर्गः । इति मेदिनी । शे, १३ ॥ (यथा, रघुः ।
७ । ३९ ।
“उत्थापितः संयति रेणुरश्वैः
सान्द्रीकृतः स्यन्दनवंशचक्रैः ॥”)
वाद्यभाण्डविशेषः । इति धरणिः ॥ वाँशी इति
भाषा ॥ (यथा, रघुः । २ । १२ ।
“स कीचकैर्मारुतपूर्णरन्ध्रैः
कूजद्भिरापादितवंशकृत्यम् ।
शुश्राव कुञ्जेषु यशः स्वमुच्चै-
रुद्गीयमानं वनदेवताभिः ॥”
विवृतिरस्य वंशीशब्दे द्रष्टव्या ॥) इक्षुः ।
सालवृक्षः । इति राजनिर्घण्टः ॥ (प्राधागर्भ-
सम्भूताप्सरोविशेषे, स्त्री । यथा, महाभारते ।
१ । ६५ । ४६ ।
“अनवद्यां मनुं वंशामसुरां मार्गणप्रियाम् ।
अनूपां सुभगां भासीमिति प्राधा व्यजायत ॥”)
<LEND>
