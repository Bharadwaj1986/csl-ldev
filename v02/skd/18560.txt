<L>18560<pc>2-848<k1>नागपञ्चमी<k2>नागपञ्चमी
नागपञ्चमी¦, स्त्री, (नागप्रिया पञ्चमी । शाक-
पार्थिवादिवत् समासः ।) आषाढी कृष्णा
पञ्चमी । तत्र मनसापूजा कर्त्तव्या । यथा, --
“देवीपुराणे ।
‘सुप्ते जनार्द्दने कृष्णे पञ्चम्यां भवनाङ्गने ।
पूजयेन्मनसादेवीं स्नुहीविटपसंस्थिताम् ॥
पद्मनाभे गते शय्यां देवैः सर्व्वैरनन्तरम् ।
पञ्चम्यामसिते पक्षे समुत्तिष्ठति पन्नगी ॥’
मनसादेवीं विषहरीम् । स्नुही सिजवृक्षः ।
देवैरिति सहार्थे तृतीया ।
‘देवीं सम्पूज्य नत्वा च न सर्पभयमाप्नुयात् ।
पञ्चम्यां पूजयेन्नागाननन्ताद्यान् महोरगान् ॥
[Page2-849-a+ 52]
क्षीरं सर्पिस्तु नैवेद्यं देयं सर्पविषापहम् ॥’
मनसाध्यानम् । यथा, पद्मपुराणे ।
‘देवीमम्बामहीनां शशधरवदनां चारुकान्तिं
वदान्यां
हंसारूढामुदारामरुणितवसनां सर्व्वदां सर्व्व-
दैव ।
स्मेरास्यां मण्डिताङ्गीं कनकमणिगणैर्नागरत्नै-
रनेकै-
र्वन्देऽहं साष्टनागामुरुकुचयुगलां भोगिनीं
कामरूपाम् ॥’
पुराणान्तरे ।
‘अनन्तो वासुकिः पद्मो महापद्मोऽथ तक्षकः ।
कुलीरः कर्कटः शङ्खो ह्यष्टौ नागाः प्रकीर्त्तिताः ॥
शेषः पद्मो महापद्मः कुलिकः शङ्खपालकः ।
वासुकिस्तक्षकश्चैव कालीयो मणिभद्रकः ॥
ऐरावतो धृतराष्ट्रः कर्कोटकधनञ्जयौ ॥’
गारुडेऽपि ।
‘अनन्तं वासुकिं शङ्खं पद्मं कम्बलमेव च ।
तथा कर्कोटकं नागं धृतराष्ट्रञ्च शङ्खकम् ॥
कालीयं तक्षकञ्चापि पिङ्गलं मणिभद्रकम् ।
यजेत्तानसितान्नागान् दष्टमुक्तो दिवं व्रजेत् ॥’
अत्र च ।
‘योऽसौ चानन्तरूपेण ब्रह्माण्डं सचराचरम् ।
पुष्पवधारयेन्मूर्ध्नि तस्मै नित्यं नमो नमः ॥’
इत्यनेन प्रणवपूर्व्वेण मत्स्यपुराणोक्तेनानन्तं पूज-
येत् ॥ रत्नाकरे ।
‘पिचुमर्द्दस्य पत्राणि स्थापयेद्भवनोदरे ।
स्वयञ्चापि तदश्नीयात् ब्राह्मणांश्चैव भोजयेत् ॥’
पिचुमर्द्दस्य निम्बस्य ॥” इति तिथ्यादितत्त्वम् ॥
<LEND>
