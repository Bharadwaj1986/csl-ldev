<L>19541<pc>2-917<k1>नीलिनी<k2>नीलिनी
नीलिनी¦, स्त्री, (नीलः प्रशस्ततयास्त्यस्या इति ।
इनिः । ततो ङीप् ।) नीलीवृक्षः । इत्यमरः ।
२ । ४ । ९५ ॥ (पर्य्यायोऽस्या यथा, वैद्यक-
रत्नमालायाम् ।
“नीलिनीच्छगलान्त्री स्यादन्तःकोटरपुष्प्यपि ।
अजाजी नीलबुह्ना स्यान्नीलपुष्प्यतिलोमशा ॥”
यथा च ।
“नीली तु नीलिनी तूली कालदोला च नीलिका ।
रञ्जनी श्रीफली तुत्था ग्रामीणा मधुपर्णिका ॥
क्लीतका कालकेशी च नीलपुष्पा च सा स्मृता ।
नीलिनी रेचनी तिक्ता केश्या मोहभ्रमापहा ॥
उष्णा हन्त्युदरप्लीहवातरक्तकफानिलान् ।
आमवातमुदावर्त्तं मन्दञ्च विषमुद्धृतम् ॥”
इति भावप्रकाशस्य पूर्व्वखण्डे प्रथमे भागे ॥)
श्यामत्रिपुटा । इति शब्दरत्नावली ॥
अजमीढस्य पत्नी । इति विष्णुपुराणे ४ अंशे
१९ अध्यायः ॥ (तथा च हरिवंशे । ३२ । ४५ ।
“अजमीढस्य पत्न्यस्तु तिस्रो रूपसमन्विताः ।
नलिनी केशिनी चैव धूमनी च वराङ्गना ॥”)
<LEND>
