<L>6668<pc>2-044<k1>कर्त्ता<k2>कर्त्ता
कर्त्ता¦, [ऋ] त्रि, (करोति क्रिया निष्पादयतीति वा ।
करोति यः कर्म्मेति शेषः । कृ + कर्त्तरि तृच् ।)
कारकः । इति मेदिनी ॥ षट्कारकान्तर्गतकारक-
विशेषः । वोपदेवेनास्य घसंज्ञा कृता । अत्र
उक्तार्थे प्रथमा अनुक्तार्थे तृतीया विभक्तिर्भवति ॥
तस्य लक्षणम् । “क्रियानुकूलकृतिमत्त्वम्” । इति
सारमञ्जरी ॥ “यः करोति सः” । इति सर्व्ववर्म्मा ॥
“कृत्याश्रयः” । इति तार्किकाः ॥ “चेतनान्तरव्या-
पाराव्यवधानेन धात्वर्थनिष्पादकश्चेतनः कर्म्मकर-
णादिकारकचक्रप्रयोक्ता वा” । इति प्रायश्चित्तवि-
वेकः ॥ “क्रियामुख्यप्रयोजकौ कर्त्ता” । इति क्रम-
दीश्वरः ॥ स तु पञ्चविधः । क्रियामुख्यः १ हेतुकर्त्ता
२ प्रयोजकः ३ अनुमन्ता ४ ग्रहीता ५ । तथा च ।
“क्रियामुख्यो भवेत् कर्त्ता हेतुकर्त्ता प्रयोजकः ।
अनुमन्ता ग्रहीता च कर्त्ता पञ्चविधः स्मृतः” ।
इति गोयीचन्द्रटीकाकृद्गोपालचक्रवर्त्ती ॥ स च
त्रिविधः । सात्त्विकः १ राजसः २ तामसः ३ ।
सात्त्विको यथा, --
“मुक्तसङ्गोऽनहंवादी धृत्युत्साहसमन्वितः ।
सिद्ध्यसिद्ध्योर्निर्विकारः कर्त्ता सात्त्विक उच्यते” ॥
राजसो यथा, --
“रागी कर्म्मफलप्रेप्सुर्लुब्धो हिंसात्मकोऽशुचिः ।
हर्षशोकान्वितः कर्त्ता राजसः परिकीर्त्तितः” ॥
तामसो यथा, --
“अयुक्तः प्राकृतः स्तब्धः शठो नैकृतिकोऽलसः ।
विषादी दीर्घसूत्री च कर्त्ता तामस उच्यते” ॥
इति श्रीभगवद्गीता । १८ । २६-२८ ॥
<LEND>
