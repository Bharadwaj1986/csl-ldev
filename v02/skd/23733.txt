<L>23733<pc>3-380<k1>फलं<k2>फलं
फलं¦, क्ली, (फलतीति । फल निष्पत्तौ ञि फला
विशरणे वा + अच् ।) लाभः । (यथा, शकु-
न्तलायाम् । १ अङ्के ।
“शान्तमिदमाश्रमपदं स्फुरति च बाहुः
कुतः फलमिहास्य ।
अथवा भवितव्यानां द्बाराणि भवन्ति सर्व्वत्र ॥”)
शस्यम् । (यथास्य भक्षणविधिः ।
“फलानि सर्व्वभक्ष्यांश्च प्रदद्याद्बै दलेषु च ॥”
“फलानि सर्व्वभक्ष्यांश्च परिशुष्काणि यानि च ।
तानि दक्षिणपार्श्वे तु भुञ्जानस्योपकल्पयेत् ॥”
इति सुश्रुते सूत्रस्थाने । ४६ अध्यायः ॥
यथा च शकुन्तलायाम् ।
“उदेति पूर्व्वं कुसुमं ततः फलं
घनीदयः प्राक् तदनन्तरं पयः ॥”)
फलकम् । (शारिफलकार्थे यथा, महाभारते ।
४ । १ । २४ ।
“वैदूर्य्यान् काञ्चनान् दान्तान् फलैर्ज्योतीरसैः
सह ।
कृष्णाक्षान् लोहिताक्षांश्च निर्व्वत्स्यामि मनो-
रमान् ॥”)
हेतुकृतम् । इत्यमरः ॥ जातीफलम् । व्युष्टिः ।
त्रिफला । (यथा, --
“हरीतकी चामलकी विभीतकमिदं त्रयम् ।
त्रिफला फलमित्युक्तं तच्च ज्ञेयं फलत्रिकम् ॥”
इति वैद्यकपरिभाषायाम् ॥)
कक्कोलम् । इति मेदिनी । ले, ३३ ॥ वाणाग्रम् ।
आर्त्तवम् । इति शब्दरत्नावली ॥ फालः । इति
हेमचन्द्रः ॥ दानम् । इति धरणिः ॥ मुष्कः ।
यथा, --
“अफलो भुज्यते मेषः सफलस्तु न भुज्यते ।”
इति रामायणम् ॥
(प्रमेयभेदः । यथा, --
“आत्मशरीरेन्द्रियार्थबुद्धिमनः प्रवृत्तिदोषप्रेत्य-
भावफलदुःखापवर्गास्तु प्रमेयम् ॥” इति गोतम-
सूत्रम् ।
तत्रैव फलसूत्रम् यथा । “प्रवृत्तिदोषजनितो-
ऽर्थः फलम् ॥” “सुखदुःखसंवेदनं फलम् । सुख-
विपाकं कर्म्मदुःखविपाकञ्च तत् पुनर्देहेन्द्रिय-
विषयबुद्धिषु सतीषु भवतीति सह देहादिभिः
फलमभिप्रेतम् । तथाहि प्रवृत्तिदोषजनितो-
ऽर्थः फलमेतत् सर्व्वं भवति तदेतत् फलमुपात्तमु-
पात्तं हेयं त्यक्तं त्यक्तमुपादेयमिति नास्य
हानोपादानयोर्निष्ठा पर्य्यवसानं वास्ति स
खल्वयं हानोपादानस्रोतसोह्यते लोकः ।” इति
वात्स्यायनः ॥) जीवस्य कर्म्मफलभुक्तिर्यथा, --
“जीवः कर्म्मफलं भुङ्क्ते आत्मा निर्लिप्त एवच ।
आत्मनः प्रतिविम्बश्च देही जीवः स एव च ॥”
इति ब्रह्मवैवर्त्ते प्रकृतिखण्डे २३ अध्यायः ॥
[Page3-380-c+ 52]
दानफलं यथा, --
“यथा फलन्ति शस्यानि न्यूनानि वाधिकानि च ।
कृषकाणां क्षेत्रभेदे पात्रभेदे फलं तथा ॥
सामान्यदिवसे विप्रे दानं समफलं भवेत् ।
अमायां रविसंक्रान्त्यां फलं शतगुणं भवेत् ।
चातुर्मास्यां पौर्णमास्यामनन्तं फलमेव च ॥
ग्रहणे शशिनः कोटिगुणञ्च फलमेव च ।
सूर्य्यस्य ग्रहणे चापि ततो दशगुणं भवेत् ॥
अक्षयायामक्षयञ्चैवासंख्यं फलमुच्यते ।
एवमन्यत्र पुण्याहे फलाधिक्यं भवेदिह ॥
यथा दाने तथा स्नाने जपेऽन्यत्पुण्यकर्म्मसु ।
एवं सर्व्वत्र बोद्धव्यं नराणां कर्म्मणां फलम् ॥
सामान्यदेशे दानञ्च विप्रे समफलं भवेत् ।
तीर्थे देवगृहे चैव फलं शतगुणं स्मृतम् ॥
गङ्गायाञ्च कोटिगुणं क्षेत्रे नारायणे फलम् ।
एवं सर्व्वत्र बोद्धव्यं फलाधिक्यं क्रमेण च ॥
यथा चैव कोटिगुणं तथा च विष्णुमन्दिरे ।
केदारे च लक्षगुणं हरिद्बारे तथा फलम् ॥
पुष्करे भास्करक्षेत्रे दशलक्षगुणं फलम् ।
एवं सर्व्वत्र बोद्धव्यं फलाधिक्यं क्रमेण च ॥
सामान्यब्राह्मणे दानं सममेव फलं भवेत् ।
लक्षं त्रिसन्ध्यपूते च पण्डिते च जितेन्द्रिये ॥
विष्णुमन्त्रोपासके च बुधे कोटिगुणं भवेत् ।
एवं सर्व्वत्र बोद्धव्यं फलाधिक्यं गुणं भवेत् ॥
यथा दण्डेन सूत्रेण शरावेण जवेन च ।
कुम्भं निर्म्माति चक्रेण कुम्भकारो मृदा भुवि ।
तथैव कर्म्मसूत्रेण फलं धाता ददाति च ॥”
इति ब्रह्मवैवर्त्ते प्रकृतिखण्डे ३४ अध्यायः ॥ * ॥
स्वप्रियफलस्य विष्णुदेयत्वम् यथा, --
“भक्ष्याणि यानि पेयानि भोज्यान्यभिमतानि
च ।
फलञ्च वल्लभं यच्च तत्तद्देयं जनार्द्दने ॥”
इत्यग्निपुराणम् ॥ * ॥
इष्टकफलद्वारा फलपातननिषेधो यथा, --
“न पातयेदिष्टकाभिः फलानि वै फलेन तु ।
न म्ले च्छभाषां शिक्षेत नाकर्षेच्च पदासनम् ॥”
इति कौर्म्मे उपविभागे १६ अध्यायः ॥
कर्म्मजन्यशुभादृष्टदुरदृष्टसम्भवस्वर्गनरकादि ।
तत्त्रिविधं यथा, --
“अनिष्टमिष्टं मिश्रञ्च त्रिविधं कर्म्मणः फलम् ।
भवत्यत्यागिनां प्रेत्य न तु सन्न्यासिनां क्वचित् ॥”
इति श्रीभगवद्गीतायाम् १८ अध्यायः ॥
“अनिष्टं नारकित्वम् । इष्टं देवत्वम् । मिश्रं मनु-
ष्यत्वम् । एवं त्रिविधं पापस्य पुण्यस्य उभय-
मिश्रस्य च कर्म्मणो यत् फलं प्रसिद्धं तत् सर्व्व-
मत्यागिनामेव प्रेत्य परत्र भवति तेषां त्रिविष-
कर्म्मसम्भवात् न तु सन्न्यासिनां क्वचिदपि
भवति ।” इति तट्टीकायां श्रीधरस्वामी ॥ * ॥
वेदादीनां फलम् । यथा, वह्निं प्रति मरीचि-
वाक्यम् ।
“स तं प्राह फलं ब्रूहि वेदस्य च धनस्य च ।
दारश्रुतस्य विप्रादेः स्वर्गापवर्गहेतवे ॥
[Page3-381-a+ 52]
वह्निरुवाच ।
अग्निहोत्रफला वेदा दत्तमुक्तफलं धनम् ।
रतिपुत्त्रफला दाराः शीलवृत्तफलं श्रुतम् ॥”
इति वह्निपुराणे नित्याह्निकस्नानविधिनामा-
ध्यायः ॥ * ॥ लवणादिसंयोगे फलस्यान्नत्वं यथा,
“तण्डुलोम्ब्वग्निसंयोगाल्लवणयोगेन पिष्टकम् ।
फलं त्रितयसंयोगादन्नं भवति तत्क्षणात् ॥”
इति रामार्च्चनचन्द्रिकाधृतवचनमिति केचित् ॥
<LEND>
