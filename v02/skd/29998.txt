<L>29998<pc>4-189<k1>रोहिणी<k2>रोहिणी
रोहिणी¦, स्त्री, (रुह् + इनन् । गौरादित्वात्
ङीष् ।) स्त्रीगवी । इत्यमरः ॥ (यथा, माघे ।
१२ । ४० ।
“प्रीत्या नियुक्ताल्लिहतीः स्तनन्धया-
न्निगृह्य पारीमुभयेन जानुनोः ।
वर्द्धिष्णुधाराध्वनि रोहिणीः पय-
श्चिरुं निदध्यौ दुहतः स गोदुहः ॥”)
तडित् । कटुम्भरा । (यथास्याः पर्य्यायः ।
“कट्वी तु कटुका तिक्ता कृष्णभेदा कटुम्भरा ।
अशोका मन्द्यशकला चक्राङ्गी शकुलादनी ॥”
इति भावप्रकाशश्य पूर्व्वखण्डे प्रथमे भागे ॥)
सोमवल्कः । (यथास्याः पर्य्यायो रत्नमालायाम् ।
[Page4-189-c+ 52]
“कट्फलः सोमवल्काख्यः सोमवृक्षश्च रोहिणी ॥”
महाश्वेता । तत्पर्य्यायो यथा, --
“कटभी किनिही श्वेता महाश्वेता च रोहिणी ॥”
इति वैद्यकरत्नमालायाम् ॥)
लोहिता । इति मेदिनी । णे, ३७ ॥ जिनानां
विद्यादेवीविशेषः । इति हेमचन्द्रः ॥ काश्मरी ।
हरीतकी । मञ्जिष्ठा । इति राजनिर्घण्टः ॥
कपिलवर्णा वर्त्तुलाकारा विरेचने प्रशस्ता हरी-
तकी । इति राजवल्लभः ॥ * ॥ बलदेवमाता ॥
सा वसुदेवभार्य्या कश्यपपत्नीसुरभ्यंशजाता ।
यथा, --
“देवकी रोहिणी चेमे वसुदेवस्य धीमतः ।
रोहिणी सुरभिर्द्देवी अदितिर्देवकी ह्यभूत् ॥”
इति महाभारते हरिवंशः ॥ * ॥
सुरभिकन्या । यथा, --
श्रीमार्कण्डेय उवाच ।
“दक्षस्य तनया याभूत् सुरभिर्न्नाम नामतः ।
गवां माता महाभागागा सर्व्वलोकोपकारिणी ॥
तस्यान्तु तनया जज्ञे कश्यपात्तु प्रजापतेः ।
नाम्ना सा रोहिणी शुभ्रा सर्व्वकामदुघा
नृणाम् ॥
तस्यां यज्ञे शूरसेनाद्बसोरिति तपोज्जलात् ।
कामधेनुरिति ख्याता सर्व्वलक्षणसंयुता ॥”
इति कालिकापुराणे शेषाध्यायः ॥ * ॥
नववर्षीया कन्या । यथा, --
“अष्टवर्षा भवेद्गौरी नववर्षा तु रोहिणी ।
दशमे कन्यका प्रोक्ता अत ऊर्द्ध्वं रजस्वला ॥”
इत्युद्वाहतत्त्वम् ॥ * ॥
(पञ्चवर्षा कुमारी । यथा, देवीभागवते । ३ ।
२६ । ४२ ।
“रोहिणी पञ्चवर्षा च षड्वर्षा कालिका
स्मृता ॥”
रोगनाशायैवास्याः पूजा कर्त्तव्या । यथा, तत्रैव ।
३ । २६ । ४८ ।
“रोहिणीं रोगनाशाय पूजयेद्बिधिवन्नरः ॥”
अस्याः पूजामन्त्रो यथा, तत्रैव । ३ । २६ । ५६ ।
“रोहयन्ती च बीजानि प्राग्जन्मसञ्चितानि
वै ।
या देवी सर्व्वभूतानां रोहिण्ॐ पूजयाम्यहम् ॥”
हिरण्यकशिपुकन्या । यथा, महाभारते ।
३ । २२० । १८ ।
“कन्या सा रोहिणी नाम हिरण्यकशिपोः
सुता ॥” * ॥
रोहिणि + पक्षे ङीष् ।) अश्विन्यादिसप्त-
विंशतिनक्षत्रान्तर्गतचतुर्थनक्षत्रम् । तत्पर्य्यायः ।
रोहिणिः २ । इति शब्दरत्नावली ॥ ब्राह्मी ३ ।
इति हेमचन्द्रः ॥ (यथा, महाभारते । १ ।
१४६ । ३३ ।
“अष्टमेऽहनि रीहिण्यां प्रयाताः फालगुणस्य
ते ।
वारणावतमासाद्य ददृशुर्नागरं जनम् ॥”)
तत्त शकुलाकृति पञ्चतारात्मकम् । तस्याधि-
[Page4-190-a+ 52]
ष्ठात्री देवता ब्रह्मा । गगनमध्ये उदिते सति
सिंहलग्नस्य अष्टत्रिंशत्पलाधिकदण्डत्रितयं गतं
भवति । यथा, --
“कम्बुकण्ठि ! शकुलाकृतौ नभो-
मध्यमागतवति प्रजापतौ ।
पञ्चभे गजकुपक्षलिप्तिका
निःसृताः सुमुखि ! सिंहलग्नतः ॥”
इति कालिदासकृतरात्रिलग्ननिरूपणम् ॥ * ॥
तत्र जातफलं यथा, --
“स्याद्धर्म्मकार्य्ये कुशलः कुलीनः
सुचारुदेहो विलसत्कलेवरः ।
स्मराग्निनाकुलिताखिलाशयो
यो रोहिणीजः स धनी स मानी ॥”
इति कोष्ठीप्रदीपः ॥ * ॥
गलरोगविशेषः । यथा । रोहिणीनामकगल-
रोगाणां नामानि संख्याञ्चाह ।
“रोहिणी पञ्चधा प्रोक्ता कण्ठशालूक एव च ।
अधिजिह्वश्च वलयोऽलासनामैरवृन्दकः ॥
ततो वृन्दः शतघ्नी च गिलायुः कण्ठविद्रधिः ।
गलौघः प्रस्वरघ्नश्च मांसतालस्तथैव च ।
विदाही कण्ठदेशे तु रोगा अष्टादश स्भृताः ॥”
तत्र पञ्चानामपि रोहिनीनां सामान्यसंप्राप्ति-
माह ।
“गलेऽनिलः पित्तकफौ च मूर्च्छितौ
प्रदूष्य मांसञ्च तथैव शोणितम् ।
गलोपसंरोधकरैस्तथाङ्कुरै-
र्निहन्त्यसून् व्याधिरियं हि रोहिणी ॥”
अनिलः मूर्च्छितः प्रवृद्धः कफपित्तौ च मूर्च्छितौ
पित्तं वा मूर्च्छितं कफो वा मूर्च्छितः । ननु
त्रयोऽपि मूर्च्छिताः पृथग्दोषजाया अविवक्ष-
माणत्वात् ॥ तस्या वातजाया लक्षणमाह ।
“जिह्वासमन्ताद्भृशवेदनास्तु
मांसाङ्कुराः कण्ठविरोधनाः स्युः ।
सा रोहिणी वातकृता प्रदिष्टा
वातात्मकोपद्रवगाढजुष्टा ॥”
जिह्वासमन्तात् जिह्वायाः सर्व्वतः । वातात्मको-
पद्रवगाढजुष्टा स्तम्भादिभिरतिशयेन युक्ता ॥”
पित्तजामाह ।
“क्षिप्रोद्गमा क्षिप्रविदाहपाका
तीव्रज्वरा पित्तनिमित्तजाता ॥”
श्लेष्मजामाह ।
“स्रोतोनिरोधिन्यपि मन्दपाका
गुर्व्वी स्थिरा सा कफसम्भवा तु ॥”
स्रोतोऽत्र कण्ठस्रोतः ॥ * ॥ सन्निपातजामाह ।
“गम्भीरपाकिन्यनिवार्य्यवीर्य्या
त्रिदोषलिङ्गा त्रिभवा भवेत् सा ॥”
रक्तजामाह ।
“स्फोटैश्चिता पित्तसमानलिङ्गा
साध्या प्रदिष्टा रुधिरात्मिका तु ॥”
रक्तजेतरासंहारकत्वावधिमाह ।
“सद्यस्त्रिदोषजा हन्ति त्र्यहात् कफसमुद्भवा ।
पञ्चाहात् पित्तसम्भूता सप्ताहात् पवनोत्थिता ॥”
[Page4-190-b+ 52]
कण्ठशालूकमाह ।
“कोलास्थिमात्रः कफसम्भवो यो
ग्रन्थिर्गले कण्टकशूकभूतः ।
खरः स्थिरः शस्त्रनिपातसाध्य-
स्तं कण्ठशालूकमिति ब्रुवन्ति ॥”
कण्टकशूकभूतः कण्टकवच्छूकवद्वेदनाजनकः ॥
अधिजिह्वामाह ।
“जिह्वाग्ररूपः श्वयथुः कफात्तु
जिह्वोपरिष्टादसृजैव मिश्रात् ।
ज्ञेयोऽधिजिह्वः खलु रोग एष
विवर्ज्जयेदागतपाकमेनम् ॥”
असृजा मिश्रादेवेत्यन्वयः ॥ * ॥ बलयमाह ।
“वलाश एवायतमुन्नतञ्च
शोथं करोत्यन्नगतिं निवार्य्य ।
तं सर्व्वथैवाप्रतिवार्य्यवीर्य्यं
विवर्ज्जनीयं वलयं वदन्ति ॥”
अलासमाह ।
“गले तु शोथं कुरुतः प्रवृद्धौ
श्लेष्मानिलौ श्वासरुजोपपन्नम् ।
मर्म्मच्छिदं दुस्तरमेनमाहु-
रलाससंज्ञं भिषजो विकारम् ॥”
मर्म्मच्छिदं हृदयमर्म्मणि छेदेनेव वेदनाजनकम् ॥
एकवृन्दमाह ।
“वृत्तोन्नतोऽन्तः श्वयथुः सदाहः
सकण्डुरोऽपाक्यमृदुर्गुरुश्च ।
नाम्नैकवृन्दः परिकीर्त्त्यतेऽसौ
व्याधिर्ब्बलाशः क्षतजप्रसूतः ॥”
अन्तः गलमध्ये । अपाकी ईषत् पाकी । अमृदुः
ईषन्मृदुः ॥ * ॥ वृन्दमाह ।
“समुन्नतं वृत्तममन्ददाहं
तीव्रज्वरं वृन्दमुदाहरन्ति ।
तच्चापि पित्तक्षतजप्रकोपा-
द्विद्यात् सतोदं पवनात्मकन्तु ॥” * ॥
शतघ्नीमाह ।
“वर्त्तिर्घना कण्ठनिरोधिनी तु
चितातिमात्रं पिशितप्ररोहैः ।
अनेकरुक् प्राणहरी त्रिदोषा
ज्ञेया शतघ्नीसदृशी शतघ्नी ॥”
घना कठिना । अनेकरुक् वातपित्तकफज-
तोददाहकण्ड्वादियुक्ता । शतघ्नीसदृशी लोह-
कण्टकसंछन्ना शतघ्नी महती शिला । तत्तुल्या
यतः प्राणहरी ॥ * ॥ गिलायुमाह ।
“ग्रन्थिर्गले त्वामलकास्थिमात्रः
स्थिरोऽल्परुक् स्यात् कफरक्तमूर्त्तिः ।
संलक्ष्यते शक्तमिवासितञ्च
स शस्त्रसाध्यस्तु गिलायुसंज्ञः ॥”
गलविद्रधिमाह ।
“सर्व्वं गलं व्याप्य समुत्थितो यः
शोफो रुजः सन्ति च यत्र सर्व्वाः ।
स सर्व्वदोषैर्गलविद्रधिस्तु
तस्यैव तुल्यः खलु सर्व्वजस्य ॥” * ॥
गलौघमाह ।
[Page4-190-c+ 52]
“शोथो महान् यस्तु गलावरोधी
तीव्रज्वरो वायुगतेर्निहन्ता ।
कफेन जातो रुधिरान्वितेन
गले गलौघः परिकीर्त्त्यतेऽसौ ॥”
वायुगतेर्निहन्ता उदानवायुगतिरोधकः ॥ * ॥
स्वरघ्नमाह ।
“यस्ताम्यमानः श्वसिति प्रसक्तं
भिन्नस्वरः शुष्कविमुक्तकण्ठः ।
कफोपदुष्टेष्वनिलायनेषु
ज्ञेयः स रोगह् श्वसनात् स्वरघ्नः ॥”
ताम्यमानः तमः पश्यन् । शुष्कविमुक्तकण्ठः
शुष्को विमुक्तोऽस्वाधीनः कण्ठो यस्य सः ।
अस्वाधीनता भुक्तं गिलितुं अशक्यत्वात् ।
अनिलायनेषु वायुवर्त्मसु । श्वसनाद्वातात् ॥ * ॥
मांसतानमाह ।
“प्रतानवान् यः श्वयथुः सुकष्टो
गलोपरोधं कुरुते क्रमेण ।
स मांसतानः कथितोऽवलम्बी
प्राणप्रणुत् सर्व्वकृतो विकारः ॥”
प्रतानवान् विस्तारवान् । सुकष्टः अतिशयितं
कष्टं यत्र सः ॥ * ॥ विदारीमाह ।
“सदाहतोदं श्वयथुं सुताम्र-
मन्तर्गले पूतिविशीर्णमांसम् ।
पित्तेन विद्याद्बदने विदारीं
पार्श्वे विशेषात् स तु येन शेते ॥”
शार्श्वे विशेषात् स तु येन शेते स पुरुषो येन
पार्श्वेन विशेषाद्बाहुल्येन शेते तस्मिन् पार्श्वे सा
विदारी भवति इत्यर्थः ॥ * ॥ अथ गलरोगाणां
चिकित्सा ।
“रोहिणीनान्तु साध्यानां हितं शोणितमोक्ष-
णम् ।
वमनं धूमपानञ्च गण्डूषो नस्यकर्म्म च ॥
वातजान्तु हृते रक्ते लवणैः प्रतिसारयेत् ।
सुखोष्णान् स्नेहगण्डूषान् धारयेच्चाप्यभीक्ष्णशः ॥
विस्राव्य पित्तसंभूतां सिताक्षौद्रप्रियङ्गुभिः ।
घर्षयेत् कवलो द्राक्षापरूषैः कथितो हितः ॥
आगारधूमकटुकैः कफजां प्रतिसारयेत् ।
आगारधूमः झूल इति लोके । कटुकानि
शुण्ठीपिप्पलीमरिचानि ।
“श्वेताविडङ्गदन्तीषु तैलं सिद्धं ससैन्धवम् ।
नस्यकर्म्मणि दातव्यं कवलञ्च कफोच्छ्रये ॥”
श्वेता अपराजिता ।
“पित्तवत् साधयेद्बैद्यो रोहिणीं रक्तसम्भवाम् ।
विस्राव्य कण्ठशालूकं साधयेत्तुण्डिकेरिवत् ॥
एककालं यवान्नञ्च भुञ्जीत स्निग्धमल्पशः ।
उपजिह्वकवच्चापि साधयेदधिजिह्वकम् ॥
एकवृन्दन्तु विस्राव्य विधिं शोधनमाचरेत् ।
एकवृन्दमिव प्रायो वृन्दञ्च समुपाचरेत् ॥
गिलायुश्चापि यो व्याधिस्तञ्च शस्त्रेण साधयेत् ।
अमर्म्मस्थं सुसंपक्वं छेदयेद्गलविद्रधिम् ॥”
इति भावप्रकाशः ॥
(स्थूले, त्रि । यथा, महाभारते । २ । ६१ । ३३ ।
[Page4-191-a+ 52]
“नैव ह्नस्वा न महती न कृशा नापि रोहिणी ।
नीलकुञ्चितकेशी च तया दीव्याम्यहं त्वया ॥”)
<LEND>
