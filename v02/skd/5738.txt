<L>5738<pc>2-001<k1>क<k2>क
क¦, ककारः । (वर्णस्य स्वरूपग्रहणाय कारः ।) स तु
व्यञ्जनप्रथमवर्णः । अस्योच्चारणस्थानं कण्ठः ।
इति व्याकरणम् ॥ (तंथा चोक्तम् “तुल्यास्य प्रयत्नं
सवर्णं” । १ । १ । ९ । सिद्धान्तकौमुद्याम् ।
“अकुहविसर्जनीयानाङ्कण्ठः” ॥ इति ॥ * ॥)
(वङ्गीयभाषायां) तस्य लेखनप्रकारो यथा, --
“वामरेखा भवेद्ब्रह्मा विष्णुर्द्दक्षिणरेखिका ।
अधोरेखा भवेद्रुद्रो मात्रा साक्षात् सरस्वती ॥
कुण्डली चाङ्कुशाकारा मध्यशून्यं सदाशिवः ।
कदम्बगोलकाकारं ककारं भावयेत् सुधीः” ॥
इति वर्णोद्धारतन्त्रम् ॥ * ॥ तस्य नामानि
यथा, --
“कः क्रोधीशो महाकाली कामदेवप्रकाशकः ।
कपाली तेजसः शान्तिर्वासुदेवो जयानलः ॥
चक्री प्रजापतिः सृष्टिर्दक्षस्कन्धो विशाम्पतिः ।
अनन्तः पार्थवो विन्दुस्तापिनी परमात्मकः ॥
वर्गाद्यश्च मुखी ब्रह्मा सखाद्योऽम्भः शिवो जलम् ।
माहेश्वरी तुला पुष्प मङ्गलश्चरणं करः ॥
नित्या कामेश्वरी मुख्यः कामरूपो गजेन्द्रकः ।
श्रीपुरं रमणो रङ्गकुसुमा परमात्मकः” ॥
इति तन्त्रशास्त्रम् ॥
“अधुना संप्रवक्ष्यामि ककारतत्त्वमुत्तमम् ।
रहस्यं परमाश्चर्य्यं त्रैलोक्यानाञ्च संशृणु ॥
वामरेखा भवेद्ब्रह्मा विष्णुर्द्दक्षिणरेखिका ।
अधोरेखा भवेद्रुद्रो मात्रा साक्षात् सरस्वती ॥
कुण्डली अङ्कुशाकारा मध्ये शून्यः सदाशिवः ।
जवायावकसंकाशा वामरेखा वरानने ! ॥
शरच्चन्द्रप्रतीकाशा दक्षरेखा च मूर्त्तिमान् ।
अधोरेखा वरारोहे ! महामरकतद्युतिः ॥
शङ्खकुन्दसमा कीर्त्तिर्म्मात्रा साक्षात् सरस्वती ।
कुण्डली अङ्कुशा या तु कोटिविद्युल्लताकृतिः ॥
कोटिचन्द्रप्रतीकाशो मध्ये शून्यः सदाशिवः ।
शून्यगर्ष्मे स्थिता काली कैवल्यपददायिनी ॥
ककाराज्जायते सर्व्वं कामं कैवल्यमेव च ।
अर्थश्च जायते देवि ! तथा धर्म्मश्च नान्यथा ॥
ककारः सर्व्ववर्णानां मूलप्रकृतिरेव च ।
[Page2-001-b+ 36]
ककारः कामदा कामरूपिणी स्फुरदव्यया ॥
कामनीया महेशानि ! स्वयं प्रकृतिसुन्दरी ।
माता सा सर्व्वदेवानां कैवल्यपददायिनी ॥
ऊर्द्ध्वकोणे स्थिता कामा ब्रह्मशक्तिरितीरिता ।
वामकोणे स्थिता ज्येष्ठा विष्णुशक्तिरितीरिता ॥
दक्षकोणे स्थिता विन्दू रौद्री संहाररूपिणी ।
ज्ञानात्मा स तु चार्व्वङ्गि ! कलाचतुष्टयात्मकः ॥
इच्छाशक्तिर्भवेद्ब्रह्मा विष्णुश्च ज्ञानशक्तिमान् ।
क्रियाशक्तिर्भवेद्रुद्रः सर्व्वे प्रकृतिमूर्त्तिमान् ॥
आत्मविद्या शिवस्तत्र सदा मन्त्रः प्रतिष्ठितः ।
आसनं त्रिपुरादेव्याः ककारं पञ्चदैवतम् ॥
ईश्वरो यस्तु देवेशि ! त्रिकोणे तस्य संस्थितिः ।
त्रिकोणमेतत् कथितं योनिमण्डलमुत्तमम् ॥
केवलं प्रपदे यस्याः कामिनी सा प्रकीर्त्तिता ।
ओँ जवायावकसिन्दूरसदृशीं कामिनीं परम् ॥
चतुर्भुजां त्रिनेत्राञ्च बाहुवल्लीविराजिताम् ।
कदम्बकोरकाकारस्तनद्वयविभूषिताम् ॥
रत्नकङ्कणकेयूरमङ्गदैरुपशोभिताम् ।
रत्नहारैः पुष्पहारैः शोभितां परमेश्वरीम् ॥
एवं हि कामिनीं ध्यात्वा ककारं दशधा जपेत् ।
प्रफुल्लञ्च ततो ध्यात्वा जपस्य फलभाग्भवेत् ॥
एतत्ते कथितं देवि ! ककारतत्त्वमुत्तमम्” ॥
इति कामधेनुतन्त्रम् ॥ (अनुबन्धविशेषः । यथाह
कविकल्पद्रुमः । “कश्चुरादिः किस्तु वा” । एतेन
गणत् क संख्याने गणयति कथत् क वाक्यप्रबन्धे
कथयति इत्यादि स्यात् ॥)
<LEND>
