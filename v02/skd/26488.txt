<L>26488<pc>3-647<k1>मल्लिका<k2>मल्लिका
मल्लिका¦, स्त्री, (मल्लिरेवेति । मल्लि + स्वार्थे कन् ।
<>स्त्रियां टाप् । यद्बा, मल्लिर्हंस इव शुक्ल-
<>त्वात् । मल्लि + इवार्थे कन् ।) स्वनामख्यात-
<>पुष्पवृक्षः । वेलफुल इति भाषा ॥ (यथा,
<>काव्यादर्शे । २ ।
<>“मल्लिकामुकुले चण्डि ! भाति गुञ्जन्मधुव्रतः ।
<>प्रयाणे पञ्चबाणस्य शङ्खमापूरयन्निव ॥”)
<>तत्पर्य्यायः । तृणशून्यम् २ भूपदी ३ शतभीरुः
<>४ । इत्यमरः । २ । ४ । ६९ ॥ तृणशून्या ५
<>शीतभीरुः ६ । इति भरतः ॥ भद्रवल्ली ७
<>गौरी ८ वनचन्द्रिका ९ प्रिया १० सौम्या
<>११ नारीष्टा १२ गिरिजा १३ सिता १४
<>मल्ली १५ मदयन्ती १६ चन्द्रिका १७ मोदिनी
<>१८ । अस्या गुणाः । कटुत्वम् । तिक्तत्वम् ।
<>चक्षुष्यत्वम् । मुखपाककुष्ठविस्फोटकण्डूति-
<>विषव्रणनाशित्वञ्च । इति राजनिर्घण्टः ॥ कफ-
<>नाशित्वम् । इति राजवल्लभः ॥ उष्णत्वम् ।
<>लघुत्वम् । वृष्यत्वम् । वातपित्तास्रदृग्व्याध्य-
<>रुचिनाशित्वञ्च । इति भावप्रकाशः ॥ * ॥
<>अस्या उत्पत्तिर्यथा, --
<>“विचरन्तं तदा भूयो महेशं कुसुमायुधः ।
<>आरात् स्थित्वाग्रतो धन्वी सन्तापयितुमुद्यतः ॥
<>ततस्तमग्रतो दृष्ट्वा क्रोधाद् ध्मातदृशा हरः ।
<>स्मरमालोकयामास शिखाग्राच्चरणान्तिकम् ॥
<>आलोकितस्त्रिनेत्रेण मदनो द्युतिमानपि ।
<>प्रादह्यत तदा ब्रह्मन् ! पादादारभ्य कक्षवत् ॥
<>प्रदह्यमानौ चरणौ दृष्ट्वासौ कुसुमायुधः ।
<>उत्ससर्ज्ज धनुः श्रेष्ठं तज्जगामाथ पञ्चधा ॥
<>यदासीन्मुष्टिबन्धं तद्रुक्मपृष्ठं महाप्रभम् ।
<>स च कल्पतरुर्ज्जातः स्रग्गन्धाढ्यो गुणाकृतिः ॥
<>नाहस्थानं शुभाकारं यदासीद्वज्रभूषितम् ।
<>तज्जातं केशवारण्यं बकुलं नामतो नगैः ॥
<>या च कोटी शुभा ह्यासीदिन्द्रनीलविभूषिता ।
<>जाता सा पाटला रम्या भृङ्गराजविभूषिता ॥
<>नाहोपरि तथा मुष्टौ स्थानं चन्द्रमणिप्रभम् ।
<>पञ्चगुल्माभवज्जाती शशाङ्ककिरणोज्ज्वला ॥
<>ऊर्द्ध्वं मुष्ट्या अधः कट्याः स्थानं विद्रुमभूषितम् ।
<>तस्माद्बहुपुटा मल्ली सञ्जाता विविधा मुने ! ॥”
<>इति वामनपुराणे ६ अध्यायः ॥
<>मत्स्यविशेषः । मृत्पात्रभेदः । इति मेदिनी ।
<>के, १३७ ॥ पानपात्रम् । इति हेमचन्द्रः ॥
<LEND>
