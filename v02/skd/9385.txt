<L>9385<pc>2-223<k1>क्ष<k2>क्ष
क्ष¦, क्षकारः । (अयन्तु ककारषकारयोगेन जातः ।
अतोऽस्य पृथक् वर्णत्वशङ्का नास्त्येव ।) तन्त्रमते
तु व्यञ्जनचतुस्त्रिंशवर्णः । अष्टमवर्गीयपञ्चमवर्णः ।
एकपञ्चाशन्मातृकावर्णानां चरमवर्णश्च । यथा, --
“पञ्चाशल्लिपिभिर्माला विहिता सर्व्वकर्म्मसु ।
अकारादिक्षकारान्ता वर्णमाला प्रकीर्त्तिता ॥
क्षार्णं मेरु मुखं तत्र कल्पयेन्मुनिसत्तमः ।
अनया सर्व्वमन्त्राणां जपः सर्व्वसमृद्धिदः” ॥
इति गौतमीयतन्त्रम् ॥ * ॥
कण्टदेशोद्भवोऽयम् । यथा, --
श्रीशिव उवाच ।
“विशेषं कथयाम्यद्य प्रोच्चार्य्याः कण्ठतः स्वराः ।
ऋद्वयं जिह्वया मूर्द्ध्ना ऌद्वयं जिह्वदन्तजम् ।
मुखस्थानाद्धलो वाच्याः क्षकारः कण्ठघातजः” ॥
इति वरदातन्त्रे १० पटलः ॥ * ॥
अस्य स्वरूपं यथा, --
“क्षकारं शृणु चार्व्वङ्गि ! कुण्डलीत्रयसंयुतम् ।
चतुर्व्वर्गमयं वर्णं पञ्चदेवमयं सदा ।
पञ्चप्राणात्मकं वर्णं त्रिशक्तिसहितं सदा ॥
त्रिविन्दुसहितं वर्णमात्मादितत्त्वसंयुतम् ।
शरच्चन्द्रप्रतीकाशं हृदि भावय सुन्दरि !” ॥
इति कामधेनुतन्त्रम् ॥ * ॥
अस्याभिधानानि यथा, --
“क्षः कोपस्तुम्बुकः कालो रूक्षः सम्बर्त्तकः परः ।
नृसिंहो विद्युता माया महातेजा युगान्तकः ॥
[Page2-223-c+ 62]
परात्मा क्रोधसंहारौ बलान्तो मेरुवाचकः ।
सर्व्वाङ्गः सागरः कामः संयोगान्त्यस्त्रिपूरकः ॥
क्षेत्रपालो महाक्षोभो मातृकान्तानलः क्षयः ।
मुखं कव्यवहानन्ता कालजिह्वा गणेश्वरः ।
छायापुत्त्रश्च संघातो मलयश्रीर्ललाटकः” ॥
इति तन्त्रशास्त्रे वर्णाभिधानम् ॥ * ॥ अपि च ।
“क्षकारो नरसिंहश्च मेरुः सम्बर्त्तकोऽपि च ।
तव स्नेहान्मया देवि ! कथितं मातृकाक्षरम् ।
पर्य्यायैरपि विज्ञेयं न प्रकाश्यं कदाचन” ॥
इति श्रीरुद्रयामले ८ पटले मन्त्राभिधानम् ॥ * ॥
अस्य ध्यानं यथा, --
“चतुर्भुजां रक्तवर्णां शुक्लाम्बरविभूषिताम् ।
रत्नालङ्कारसंयुक्तां वरदां पद्मलोचनाम् ॥
ईषद्धास्यमुखीं लोलां रक्तचन्दनचर्च्चिताम् ।
शंदात्रीञ्च चतुर्व्वर्गप्रदां सौम्यां मनोहराम् ॥
गन्धर्व्वसिद्धदेवाद्यैर्ध्यातामाद्यां सुरेश्वरीम् ।
एवं ध्यात्वा क्षकारन्तु तन्मन्त्रं दशधा जपेत्” ॥
इति वर्णोद्धारतन्त्रम् ॥ क्षकारस्य ककारषकार-
योगजत्वेन केचित् पृथग्वर्णत्वेन न मन्यन्ते । तेषां
मते तन्त्रोक्तैकपञ्चाशद्वर्णानुपपत्तिः तन्त्रशास्त्रे
तस्य मेरुत्वेन गणनानुपपत्तिश्च भवति । अतः
पृथङ्निर्दिश्यते इति केचित् । तथा च ।
“षान्ताः स्युर्यद्यपि क्षान्ता वर्णानामनुरोधतः ।
पृथक्क्रमेण कथ्यन्ते तथाप्येते समन्वयात्” ॥
इति विश्वप्रकाशः ॥ अपि च ।
“अकारादिलकारान्ता वर्णाः पञ्चाशदीरिताः ।
संयोगात् कषयोरेषः क्षकारो मेरुरीरितः” ॥
इति कृष्णानन्दधृततन्त्रशास्त्रम् ॥
<LEND>
