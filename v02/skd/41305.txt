<L>41305<pc>5-499<k1>हंसः<k2>हंसः
हंसः¦, पुं, (हन्ति सुन्दरं गच्छतीति । हन
हिंसागत्योः + “वृतॄवदिहनीति ।” उणा ०३ ।
६२ । इति सः ।) पक्षिविशेषः । हाँस इति
भाषा । तत्पर्य्यायः । श्वेतगरुत् २ चक्राङ्गः ३
मानसौकाः ४ । इत्यमरः । २ । ५ । २३ ॥ कल-
कण्ठः ५ सितच्छदः ६ । इति जटाधरः ॥
सितपक्षः ७ सरःकाकः ८ पुरुदंशकः ९ ।
इति शब्दरत्नावली ॥ धवलपक्षः १० मान-
सालयः ११ । इति राजनिर्घण्टः ॥ अस्य
मांसगुणाः । वातहरत्वम् । वृष्यत्वम् । स्वर्य्य-
त्वम् । मांसबलप्रदंत्वञ्च । इति राजवल्लभः ॥ * ॥
अपि च ।
“स्निग्धं हिमं गुरु वृष्यं मांसं जलपक्षिणान्तु
वातघ्नम् ।
तेष्वपि च हंसमांसं वृष्यतभं तिमिरहरञ्च ॥”
इति राजनिर्घण्टः ॥
अपि च ।
“हंससारसकाचाक्षवकक्रौञ्चसरारिकाः ।
नन्दीमुखी सकादम्बा बलाकाद्यः प्लवाः स्मृताः ।
प्लवन्ते सलिले यस्मात् एते तस्मात् प्लवाः
स्मृताः ॥”
काचाक्षः कपर्दिकाक्षो बृहद्बकः । क्रौञ्चः
शरद्विहङ्गः स्यात् । टेक इति लोके । शरारिका
सिन्धु इति लोके ।
“स्थूला कठोरा वृत्ता च यस्याश्चञ्चुर्व्यवस्थिता ।
गुटिकाचञ्चुसदृशी ज्ञेया नन्दीमुखीति सा ॥”
कादम्बः करावा इति लोके । वला बगुली इति
लोके ।
[Page5-499-b+ 52]
“प्लवाः पित्तहराः स्निग्धा मधुरा गुरवो हिमाः ।
वातश्लेष्मप्रदाश्चापि बलशुक्रकराः सराः ॥”
इति भावप्रकाशः ॥ * ॥
(यथा च ।
“गुरूष्णस्निग्धमधुराः स्वरवर्णबलप्रदाः ।
बृहणाः शुक्रलाश्चोक्ता हंसा मारुतनाशनाः ॥”
इति चरके सूत्रस्थाने २७ अध्याये ॥)
अस्या डिम्बगुणाः हंसबीजशब्दे द्रष्टव्याः ॥ * ॥
तस्य शकुनं यथा, --
“काष्ठासु सर्व्वास्वपि दर्शनेन
हंसस्य शब्देन तु सर्व्वसिद्धिः ।
नामानि हंसस्य शृणीति यस्तु
प्रयान्ति नाशं दुरितानि तस्य ॥
चौरैः समं दर्शनमाद्यशब्दे
निधिर्द्वितीयेऽथ भयं तृतीये ।
युद्धं चतुर्थे नृपतिप्रसादः
स्यात् पञ्चमे हंसरवे नराणाम् ॥”
इति वसन्तराजशाकुने ८ वर्गः ॥
निर्लोभनृपः । विष्णुः । (यथा महाभारते । १२ ।
४३ । ७ ।
“शुचिश्रवा हृषोकेशो घृतार्च्चिर्हंस उच्यसे ॥”)
सूर्य्यः । (यथा, महाभारते । ३ । ३ । ६१ ।
“त्वं हंसः सविता भानुरंशुमाली वृषाकपिः ॥”)
परमात्मा । मत्सरः । योगिभेदः । मन्त्रभेदः ।
शरीरस्थवायुविशेषः । तुरङ्गमप्रभेदः । इति
मेदिनी ॥ (गोविशेषः । यथा, बृहत्संहिता-
याम् । ६१ । १७ ।
“सितवर्णः पिङ्गाक्ष-
स्ताम्रविषाणेक्षणो महावक्त्रः ।
हंसो नाम शुभफलो
यूथस्य विवर्द्धनः प्रोक्तः ॥”)
गुरुः । पर्व्वतः । इति शब्दरत्नावली ॥
शिवः । इत्यनेकार्थकोषः ॥ अग्रतः स्थितः ।
श्रेष्ठः । इति हेमचन्द्रः ॥ विशुद्धः । इत्यजयः ॥ *
अथ हंसमन्त्रविवरणम् । अस्याजपागायत्त्री-
मन्त्रस्य शिरसि हंसऋषये नमः । मखे अव्यक्त-
गायत्त्रीच्छन्दसे नमः । हृदि परमहंसदेवतायै
नमः । लिङ्गे हं बीजाय नमः । आधारे सः
शक्तये नमः । परमात्मप्रोतये उच्छासनिश्वा-
साभ्यां षट्शताधिकैकविंशतिसहस्रजपेन पूर्व्व-
भूतेभ्यो निवेदयामि । मूलाधारमण्डपे स्वर्णवर्णं
चतुर्द्दलपद्मे वादिसान्तचतुर्व्वर्णान्विते गायत्त्री-
सहिताय गणनाथाय षट्शतसंख्यजपमहर्निशं
समर्पयामि नमः । स्वाधिष्ठानमण्डपे अनेक-
विद्युन्निभे वादिलान्तषड्वर्णान्विते षड्दलपद्मे
सावित्रीसहिताय ब्रह्मणे अजपामन्त्रषट्सहस्रं
निवेदयामि नमः । मणिपूरमण्डपे नीलोत्पल-
मेघनिभे डादिफान्तदशवर्णान्विते दशदलपद्मे
लक्ष्मीसहिताय विष्णवे षट्सहस्रजपं समर्पयामि
नमः । अनाहतमण्डपे तरुणरविनिभे द्वादश-
वर्णयुते द्बादशदलपद्मे गौरीसहिताय शिवाय
अजपाषट्सहस्रजपं समर्पयामि नमः । विशुद्ध-
[Page5-499-c+ 52]
मण्डपे षोडशदलकर्णिकामध्ये जीवात्मने
अकारादि-अःकारान्ते अजपासहस्रसंख्यजपं
निवेदयामि नमः । आज्ञामण्डपे श्रीचन्द्रप्रभे
द्विदलपद्मेह-क्ष-वर्णान्विते मायासहितगुरुमूर्त्तये
एकसहस्रजपं निवेदयामि नमः । ब्रह्मरन्ध्रमण्डपे
नानावर्णोज्ज्वले सहस्रपद्मस्थिताय परमात्मने
अकारादिक्षकारान्तसहिताय एकसहस्रजपं
निवेदयामि नमः । सहस्रशब्दोऽसंख्यपर इति
बोध्यम् । उक्तञ्च पद्मं कोटिसमन्वितमिति ।
इति जपं समर्प्य अष्टोत्तरशतसंख्यमजपाजपं
कुर्य्यात् । अकारादिक्षकारान्ता वर्णा हंस इति
शिवशक्तिबिन्दूना ब्रह्म अ इति विसर्गरूप-
बिन्दूभ्यां हरिहरयोरभेदः । सोऽहमित्याभेद-
भावनया ब्रह्मरूपतां स्वं स्वं परिभाव्य उक्तः ।
षट्शताधिकैकविंशतिसहस्रजपेन परदेवतारूपः
श्रीपरमेश्वरः प्रीयतामित्येकवारं सङ्कल्प्य
ध्यायेत् ॥ * ॥ हंसस्य ध्यानं यथा, --
“आराधयामि मणिसन्निभमात्मलिङ्गं
मायापुरीहृदयपङ्कजसन्निविष्टम् ।
श्रद्धानदीविमलचित्तजलावगाहं
नित्यं समाधिकुसुमैरपुनर्भवाय ॥” * ॥
प्रसङ्गाज्जपरहस्यं लिख्यते । पञ्चाशद्वर्ण-
संपूटत्वेनानुलोम्यप्रातिलौम्येन ब्रह्मरूपं मेरुं
क्षकारं परिकल्प्य तया सह जपं कुर्य्यादिति
दोषलेशैर्न वाध्यते । एतेन विश्वमेव हंसमातृ-
कयोरेकाकारेण कालात्मना लोके चिदात्म
उच्यते । अजपाविधानं विना श्रीविद्यादिसकल-
विद्याया अनधिकारी भवेत् । तदुक्तम् ।
“हंसज्ञानविमुग्धेन कृतमप्यकृतं भवेत् ।” इति ।
“अजपाधारणं देवि ! कथयामि तवानघे ! ।
यस्य विज्ञानमात्रेण परं ब्रह्मैव देशिकः ॥
हसः पदं परेशानि प्रत्यहं प्रजपेन्नरः ।
मोहरन्ध्रं न जानाति मोक्षस्तस्य न विद्यते ॥
श्रीगुरोः कृपया देवि ! ज्ञायते जप्यते यदा ।
उच्छासनिश्वासतया तदा बन्धक्षयो भवेत् ॥
उच्छासे चैव निश्वासे हंस इत्यक्षरद्वयम् ।
तस्मात् प्राणस्तु हंसात्मा आत्माकारेण संस्थितः ।
नाभेरुच्छासनिश्वासात् हृदयाग्नेर्व्यवस्थितिः ॥”
इति राघवभट्टधृतदक्षिणामूर्त्तिसंहितायां ७
पटलः ॥ * ॥ अहोरात्रमध्येऽजपाजपसंख्या
यथा, --
“षष्टिश्वासैर्भवेत् प्राणः षट्प्राणा नाडिका
मता ।
षष्टिनाड्या अहोरात्रं जपसंख्याक्रमो मतः ॥
एकविशतिसाहस्रं षट्शताधिकमीश्वरि ।
जपते प्रत्यहं प्राणी सान्द्रानन्दमयीं पराम् ।
उत्पत्तिश्च जपारम्भो मृत्युस्तस्य निवेदनम् ॥”
इति तत्रैव ७ पटलः ॥ * ॥
अजपानामकारणमपि तत्रैव ।
“विना जपेन देवेशि ! जपो भवति मन्त्रिणः ।
अजपेयं ततः प्रोक्ता भवपाशनिकृन्तनी ॥
एवं जपं महेशानि प्रत्यहं विनिवेदयेत् ।
[Page5-500-a+ 52]
गणेशब्रह्मविष्णुभ्यो हराय परमेश्वरि ! ॥
जीवात्मने क्रमेणैव तथैव परमात्मने ।
षट्शतानि सहस्राणि सहस्रञ्च तदेव हि ।
पुनः सहस्रं गुरवे क्रमेण च निवेदयेत् ” * ॥
एवं यथास्थानावस्थितेभ्यो गणेशादिभ्यस्त-
ज्जपसमर्पणमुक्त्वा तत्तत्स्थानानां तत्तदवस्थित-
मातृकार्णानाञ्च रूपमाह तत्रैव ।
“आधारे स्वर्णवर्णेऽस्मिन् वादिसान्तानि
संस्मरेत् ।
द्रुतसौवर्णवर्णानि वर्णानि परमेश्वरि ! ॥
स्वाधिष्ठाने विद्रुमाभे वादिलान्तानि च स्मरेत् ।
विद्युत्पुञ्जप्रभाभानि सुनीले मणिपूरके ॥
डफान्त्यनि महानीलप्रभाणि च विचिन्तयेत् ।
पिङ्गवर्णे महावह्निकलिकाभानि चिन्तयेत् ॥
कादिठान्तानि वर्णानि चतुर्थेऽनाहते प्रिये ।
विशुद्धौ धूम्रवर्णे च रक्तवर्णान् स्वरान् यजेत् ॥
आज्ञायां विद्युदाभायां शुभ्रौ हक्षौ विचि-
न्तयेत् ॥
कर्पूरद्युतिसंराजत्सहस्रदलनीरजे ।
नादात्मकं ब्रह्मरन्ध्रं जानीहि परमेश्वरि ।
एतेषु प्तप्तचक्रेषु स्थितेभ्यः परमेश्वरि ! ॥
जपं निवेदयित्वा तं अहोरात्रभवं प्रिये ।
सहजं परमेशानि न्यासं कुर्य्याद्विचक्षणः ॥
ऋषिर्हंसोऽव्यक्तरूपगायत्त्री च्छन्द उच्यते ।
देवता परमादिस्तु हंसोऽहं बीजमुच्यते ॥
सः शक्तिः कीलकं सोऽहं प्राणवस्तु त्वमेव हि ।
नेत्रस्थलं भवेत् श्वेतं वर्णञ्च परमेश्वरि ! ॥
तदा तत्सह इत्येवं मनोरस्य प्रकीर्त्तितः ।
मोक्षार्थे विनियोगः स्यादेवं जानीहि पार्व्वति ॥
ततः षडङ्गविन्यासं कुर्य्याद्देहस्य सिद्धये ।
सूर्य्यं सोमं महेशानि निरञ्जनमतः परम् ॥
निराभासं चतुर्थ्यन्तं स्वाहान्ते क्रमतो न्यसेत् ।
कवचान्तं प्रविन्यस्य ततोऽनन्तपदं स्मरेत् ॥”
इति च तत्रैव ७ पटलः ॥ * ॥
अजपाया द्वैविध्यमुक्तं यथा, --
“हंसेति प्रकृतिर्ज्ञेया ओँकारः प्रकृतेर्गुणः ।
हंकारेण बहिर्याति सकारेण विशेत् पुनः ॥
हंसेति परमं मन्त्रं जीवा जपति सर्व्वदा ।
षट्शतानि दिवारात्री सहस्राण्येकविंशतिः ॥
अजपा नाम गायत्री योगिनां मोक्षदायिनी ।
अजपा द्विविधा देवि ! व्यक्ता गुप्ता क्रमेण च ।
व्यक्ता च द्विविधा प्रोक्ता शब्दज्योतिःस्वरू-
पिणी ।
ज्योतीरूपा च सा देवी हृदिस्थाने प्रतिष्ठिता ।
ठकाररूपा गुप्ता च शिवशक्तिः प्रकीर्त्तिता ।
चन्द्रबीजं ठकारस्तु वीप्सितः स्वर उच्यते ॥
अजपार्थमयी गुप्ता वह्निजाया प्रकीर्त्तिता ।
अस्याः सङ्कल्पमात्रेण पुरश्चरणमुच्यते ॥”
इति निरुत्तरतन्त्रे ४ पटलः ॥
(जरामन्धनृपतेः सेनापतिविशेषः । यथा, महा-
भारते । २ । २२ । ३१ -- ३२ ।
“सु तु सेनापतिं राजा सस्मार भरतर्पभ ! ।
[Page5-500-b+ 52]
कौशिकं चित्रसेनञ्च तस्मिन् युद्ध उपस्थिते ॥
ययोस्ते नामनी राजन् ! हंसेति डिभकेति च ।
पूर्व्वं संकथिते पुंभिर्नृलोके लोकसत्कृते ॥” * ॥
मेरोरुत्तरस्थपर्व्वतविशेषः । यथा, विष्णुपुराणे ।
२ । २ । २८ ।
“शङ्खकूटोऽथ ऋषभो हंसो नागस्तथा परः ।
कालञ्जराद्याश्च तथा उत्तरे केशराचलाः ॥”)
<LEND>
