<L>24941<pc>3-499<k1>भानुमती<k2>भानुमती
भानुमती¦, स्त्री, (भानु + मतुप् + ङीप् ।) विक्र-
मादित्यराजपत्नी । यथा, --
“देवगुरोः प्रसादेन जिह्वाग्रे मे सरस्वती ।
तेनाहं नृप ! जानामि भानुमत्यास्तिलं यथा ॥”
इति वररुचिः ॥
(कृतवीर्य्यस्य दुहिता । सा च अहंयातेः पत्नी ।
“यथा, महाभारते । १ । ९५ । १५ ।
“अहंयातिः खलुकृतवीर्य्यदुहितरमुपयेमे भानु-
मतीं नाम । तस्यामस्य जज्ञे सार्व्वभौमः ॥”
अग्निरसः प्रथमा सुता । यथा, महाभारते ।
३ । २१७ । ३ ।
“प्रजासु तासु सर्व्वासु रूपेणाप्रतिमाभवत् ।
देवी भानुमती नाम प्रथमाङ्गिरसः सुता ॥”
यादवभानोः कन्या । यथा, हरिवंशे । १४७ । २ ।
“कन्यां भानुमतीं नाम भानोर्दुहितरं नृप ! ॥”
दुर्य्योधनपत्नी । यथा, वेणीसंहारनाटके २
अङ्के ।
“आर्य्य ! एषा भानुमती देवी पत्युः समर-
विजयासंशया निर्वर्त्तितगुरुपादवन्दनाद्यप्रभृति
आरब्धनियमा बालोद्याने तिष्ठतीति ॥”
गङ्गा । यथा, काशीखण्डे । २९ । १२९ ।
“भुक्तिमुक्तिप्रदा भेशी भक्तस्वर्गापवर्गदा ।
भागीरथी भानुमती भाग्यं भोगवती भृतिः ॥”)
<LEND>
